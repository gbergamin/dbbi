![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Borello, Luigi

(Biella 27 novembre 1880 -- Biella 22 maggio 1946)
:::

Laureato in giurisprudenza all\'Università di Torino nel luglio 1903,
avvocato a Torino, si dedicò intensamente, dagli anni Venti, a studi di
storia e araldica biellese.\
Fu quindi coinvolto a partire dal 1930 nei progetti di riordino e
rilancio dell\'Archivio storico e della Biblioteca comunale di Biella in
cui si impegnò intensamente l\'avvocato Mario Ferrerati, commissario
prefettizio del Comune di Biella dal 1928 al 1933, che curava anche
personalmente gli istituti culturali cittadini. Lavorò dall\'ottobre
1930 all\'ordinamento e all\'inventariazione del materiale
dell\'Archivio storico (che veniva per questo scopo portato a Torino),
concludendo il lavoro circa un anno dopo.\
Nel 1932 assunse la direzione della Biblioteca civica di Biella,
trasferita in quell\'anno in una nuova sede, modernamente attrezzata,
nella quale trovarono una sistemazione adeguata la ricca sezione locale,
una sezione circolante, con una notevole attività di prestito, e
l\'Archivio storico civico, unito alla Biblioteca. Durante la sua
direzione, oltre al riordinamento e all\'incremento dei cataloghi, curò
particolarmente l\'acquisizione di donazioni e di fondi documentari
d\'interesse locale.\
Nel periodo della Resistenza tenne i contatti fra Torino e Biella.\
Curò con Armando Tallone la pubblicazione de *Le carte dell\'Archivio
comunale di Biella fino al 1379* (Voghera 1927-1933, in 4 volumi della
«Biblioteca della Società storica subalpina») e fu autore anche di un
*Blasonario biellese* (Torino 1929, con [Mario Zucchi](zucchi.htm)) e di
vari lavori di storia locale, collaborando assiduamente a «La rivista
biellese» e altri periodici.\
Le sue carte, che comprendono anche documenti antichi raccolti nel corso
delle sue ricerche, sono conservate nell\'Archivio di Stato di Biella.

Alberto Petrucciani

Luisa Nofri. *Luigi Borello*. «Accademie e biblioteche d\'Italia», 18
(1950), n. 1/2/3, p. 171.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 40-41 (voce di Giorgio De Gregori).

Flavia Negro. *Fra riordinamento e reinvenzione: l\'Archivio storico
della Città di Biella dal Medioevo al XX secolo*. «Rassegna degli
archivi di Stato», n.s., 3 (2007), n. 3, p. 499-530.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2021-02-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/borello.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
