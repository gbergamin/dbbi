![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mariotti.jpg){height="250"}

## Mariotti, Cesare

(Ascoli Piceno 10 aprile 1861 -- Ascoli Piceno 23 agosto 1950)

Dopo gli studi liceali si iscrisse alla Facoltà di giurisprudenza
dell\'Università di Pisa ma si spostò poi a quella di Bologna, dove
conseguì la laurea nel luglio 1886 con una tesi su *La parificazione dei
sessi negli uffici sociali*. Esercitò per breve tempo l\'avvocatura ma
preferì dedicarsi piuttosto al giornalismo e agli studi storici.\
Nel 1899 il Consiglio comunale di Ascoli Piceno gli affidò la direzione
della Biblioteca comunale e del Museo civico. Nel periodo della sua
direzione provvide alla riorganizzazione dei servizi, all\'accrescimento
del patrimonio librario e alla realizzazione di lavori per la messa in
sicurezza delle opere più preziose.\
Nel 1903 pubblicò la prima importante monografia dedicata alla sua città
(*Cenni storici ed artistici sul Palazzo del Popolo in Ascoli Piceno*,
Ascoli Piceno: Tipografia G. Cesari).\
Nel 1936, cessato il servizio effettivo, fu nominato direttore onorario
dei due istituti. Nel corso dello stesso anno furono chiamati a dirigere
la biblioteca in un primo tempo Mario Battistrada e successivamente
Ernesto Ercolani.\
Nel 1942 pubblicò *La biblioteca e il museo di Ascoli Piceno dal 1899 al
1936* (Ascoli Piceno: G. Cesari). Fu autore di vari altri scritti di
storia e arte, in parte raccolti in volume dopo la sua morte, nel 1960.\
Fece parte della Deputazione di storia patria per le Marche (come socio
corrispondente dal 1903, deputato dal 1936) e fu socio corrispondente,
dal 1927, dell\'Accademia marchigiana di scienze, lettere ed arti.

Sara Armandi

S. Lodovici \[Sergio Samek Ludovici\]. *Storici, teorici e critici delle
arti figurative (1800-1940)*. Milano: Istituto editoriale italiano
Bernardo Carlo Tosi, 1942 (Enciclopedia biografica e bibliografica
italiana; 4), p. 225.

\[*Necrologio*\]. «Il nuovo piceno», 7, n. 32 (1º set. 1950), p. 2.

Riccardo Gabrielli. *Cesare Mariotti (Ascoli 1861-1950)*. (Necrologie).
«Atti e memorie / Deputazione di storia patria per le Marche», serie 7ª,
5 (1950), p. 137-139 (con un elenco di scritti).

Riccardo Gabrielli. *All\'ombra del Colle di S. Marco: memorie storiche
degli ascolani illustri e benemeriti dal 1830 ai giorni nostri*. Ascoli
Piceno: Società tipolitografica editrice, 1954, vol. 2, p. 104-105.

*Dizionario biografico dei marchigiani*, a cura di Giovanni M. Claudi e
Liana Catri. Ancona: Il lavoro editoriale, 2002, p. 320.

Sara Armandi. *Storia della Biblioteca comunale di Ascoli Piceno
(1849-1946)*. Tesi di laurea in Scienze dei beni storico-artistici,
archivistico-librari e musicali, Università degli studi di Perugia, anno
accademico 2006/07, relatore Andrea Capaccioni.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2008-06-19, ultimo aggiornamento 2021-03-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mariotti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
