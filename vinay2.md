![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::

------------------------------------------------------------------------

::: {align="CENTER"}
\

## *Nota biografica di Angela Vinay*

#### a cura di Carmela Perretta
:::

Angela Pietra nasce il 9 giugno 1922 a Pavia, in una grande famiglia che
girava per l\'Italia al seguito del padre e nella quale vigevano regole
di vita ben fisse e un po\' severe, con molta attenzione anche alla vita
intellettuale e politica, attenzione che in Angela Vinay doveva
diventare impegno politico sia durante il periodo della Resistenza e del
dopoguerra, sia durante tutta la sua attività di bibliotecaria che la
vide, tra l\'altro, presente all\'interno della CGIL e che la portò ad
affiancare, a volte anche criticamente, il PCI. Il suo impegno politico
fu però sempre scevro da ogni tentazione dogmatica, e si concretò invece
sul piano della sua attività professionale, come affermazione di quella
cultura della democrazia e della libertà che costituiscono il filo
conduttore del suo essere bibliotecaria.

Dopo la maturità classica conseguita nel liceo E. Q. Visconti di Roma,
frequentò la Facoltà di lettere e filosofia, prima presso l\'Università
di Roma e poi presso quella di Pavia, dove si laureò con una tesi sul
movimento cattolico liberale poi pubblicata nel 1948 dell\'editore
Vallardi con il titolo *Storia del movimento cattolico-liberale: la
prima generazione 1815-1870*.

Conclusi gli studi universitari e vinti quasi contemporaneamente tre
concorsi, Angela Vinay si trovò di fronte alla scelta tra
l\'assistentato universitario, l\'insegnamento nelle scuole e la
carriera di bibliotecario e, dopo aver svolto per un certo periodo (dal
1947 al 1949) attività di assistente della cattedra di Storia del
Risorgimento della Facoltà di lettere dell\'Università di Pavia, scelse
di lavorare nelle biblioteche, probabilmente perché il mondo delle
biblioteche le offriva la possibilità di condurre una attività al tempo
stesso fattiva e concreta, ma nella quale si poteva tracciare un
progetto di lunga portata.

Comincia così, nel 1950, la carriera di Angela Vinay, dapprima presso la
Biblioteca universitaria di Pavia dove si occupò, nell\'ambito
dell\'ufficio catalogazione, di revisione e normalizzazione dei
cataloghi.

È del 1955 il suo matrimonio con Gustavo Vinay, all\'epoca direttore
della Biblioteca universitaria di Pavia e poi docente di Storia
medievale, e del 1956 è il suo trasferimento, a domanda, presso la
Biblioteca nazionale Vittorio Emanuele II di Roma.

Nella Biblioteca nazionale di Roma Angela Vinay lavorò per quasi venti
anni, dal 1956 al 1973, ed in questo periodo si occupò con passione
dell\'organizzazione e della ristrutturazione accurata di settori come
gli uffici dell\'accessionamento del libro, della collocazione, dei
periodici, rivolgendo una attenzione particolare alla gestione dei
magazzini, troppo spesso trascurata dai bibliotecari e perseguendo
sempre con decisione una linea d\'intervento che si caratterizzava per
la modernità delle scelte.

Si impegnò con la consueta passione professionale e civile del recupero
del materiale librario danneggiato dall\'alluvione che nel 1966 aveva
duramente colpito la Biblioteca nazionale di Firenze, organizzando nel
Palazzo della Civiltà del lavoro all\'EUR a Roma un Centro di pronto
soccorso per il restauro dei libri che venivano trasportati da Firenze a
Roma.

Diventata vicedirettore (nel 1968), Angela Vinay gestì in prima persona
il complesso trasferimento della Biblioteca nazionale dalla sede del
Collegio romano al nuovo edificio, appositamente costruito al Castro
Pretorio.

In quella occasione impostò uno studio per la razionalizzazione dei
sistemi e delle procedure gestionali, convinta che quello fosse il
momento di tentare l\'avvio di un processo evolutivo che potesse fare
della Biblioteca nazionale di Roma una istituzione veramente nazionale,
inserita in un sistema nazionale di biblioteche. Uno degli aspetti da
lei particolarmente seguito fu la realizzazione dell\'automazione di
alcuni servizi.

Nell\'analisi dell\'articolazione della biblioteca, nella formulazione
delle proposte di una nuova organizzazione coinvolse tutti i
bibliotecari della Nazionale, impegnando tutte le sue energie e
soprattutto suscitando quelle degli altri, come era suo modo di operare.

Non poté concludere questo tentativo perché, contrariamente alle
aspettative che la vedevano incaricata della direzione della Biblioteca
nazionale, in applicazione della nuova legge sulla dirigenza (che le fu
attribuita nel 1971), nel 1973 le venne affidata la direzione della
Biblioteca Alessandrina che mantenne fino al giugno 1976. In quegli anni
tra i più duri dell\'Ateneo romano, nel clima destabilizzante del
terrorismo, degli scontri politici, della contestazione studentesca,
Angela Vinay riuscì comunque a portare la Biblioteca a livelli di
servizio mai raggiunti, con l\'iniziativa, tra l\'altro, del
prolungamento dell\'orario di apertura fino alle 23.

Dal 1º luglio 1976 le fu conferito l\'incarico di dirigere l\'Istituto
centrale per il catalogo unico delle biblioteche italiane e per le
informazioni bibliografiche, alla cui direzione rimase fino al 17 luglio
1986.

Nei dieci anni e più della sua permanenza alla direzione dell\'Istituto
centrale per il catalogo unico Angela Vinay poté avviare, immediatamente
dopo l\'istituzione nel 1975 del Ministero per i beni culturali e
ambientali e superata la polemica regionalista seguita alle leggi sul
decentramento delle competenze alle Regioni (1972), la realizzazione del
suo disegno di costruire un sistema nazionale per le biblioteche.

Vi riuscì, dedicando tutta la sua intelligenza e le sue energie a
costruire il nuovo Istituto centrale per il catalogo unico, a dare
sostanza agli obiettivi che il legislatore aveva appena tracciato, ad
avviare una sperimentazione veramente innovatrice. Fu essenziale l\'aver
capito che occorreva trovare sul terreno dell\'organizzazione dei
servizi a livello nazionale la ricomposizione dei ruoli e delle
competenze, favorendo e suscitando interventi la cui qualità contribuì
alla crescita dei bibliotecari italiani che impararono a lavorare in
un\'ottica di cooperazione superando egoismi ed esasperazioni
autonomistiche.

La coraggiosa decisione di interrompere la pubblicazione del *Primo
catalogo collettivo delle biblioteche italiane*, il coinvolgimento delle
Regioni chiamate a collaborare nel censimento delle edizioni italiane
del XVI secolo nel quale furono finalmente presenti più di mille
biblioteche italiane, l\'approfondimento della tematica della
catalogazione perché questa diventasse reale strumento di informazione,
il potenziamento del settore delle informazioni bibliografiche con la
sperimentazione del collegamento con basi dati, l\'obiettivo di
promuovere la diffusione di standard catalografici: per mezzo di queste
ed altre iniziative Angela Vinay portò l\'Istituto a rivestire un ruolo
di referente sia a livello internazionale che a livello nazionale per i
bibliotecari.

In quegli stessi anni in cui si avvertiva sempre più il problema
dell\'automazione nelle biblioteche, Angela Vinay volle evitare che il
mezzo prendesse il sopravvento sui fini senza che si potesse garantire
un controllo scientifico.

Nella progettazione del Servizio bibliotecario nazionale, SBN, che avviò
fin dal 1980, promuovendo la costituzione di una Commissione
ministeriale, Angela Vinay vide la possibilità di far passare una
concezione organizzativa che puntava al miglioramento dei servizi, fu
consapevole che poteva essere raggiunto un obiettivo per lei
fondamentale: quello di fare una scelta di politica bibliotecaria che
coinvolgesse tutte le realtà del paese, superando campanilismi di area,
di alleanze, di tradizioni, secondo uno spirito di libera cooperazione,
finalizzato alla realizzazione di un servizio in cui le biblioteche
italiane potessero diventare interlocutori di un sistema informativo a
livello internazionale.

Accanto all\'impegno del lavoro svolto all\'interno delle biblioteche e
dell\'ICCU Angela Vinay dedicò gran parte delle sue energie
all\'Associazione italiana biblioteche, della quale fu socia almeno dal
1954 e divenne socia d\'onore nel 1988.

Nella sua attività di socio Angela Vinay venne a contatto con i soci di
biblioteche diverse per molti dei quali divenne punto di riferimento e
per i quali l\'incontro con lei fu occasione di riflessione e di
crescita professionale. I momenti di incontro associativi, non solo
congressuali, contribuirono alla formazione di un tessuto professionale
sul quale poterono svilupparsi meglio la discussione e la consapevolezza
delle scelte alla base della cooperazione nelle biblioteche in generale
e nel Servizio bibliotecario nazionale in particolare.

Eletta presidente dell\'AIB nel 1975 e confermata fino al 1981, Angela
Vinay ha portato nella sua gestione la stessa indipendenza e lo stesso
spirito di servizio con i quali svolgeva i suoi compiti di funzionario
pubblico, facendo vivere all\'Associazione un periodo di notevole
incremento e sviluppandone l\'azione e la penetrazione nell\'ambiente
culturale e politico, in linea sempre con due parole d\'ordine:
partecipazione e cooperazione.

Nel 1982 le venne affidata la direzione del «Bollettino d\'informazioni»
(che tenne fino al 1990) che sotto il suo impulso, anche attraverso la
formula dei numeri monografici, è venuto qualificandosi come uno degli
strumenti indispensabili per l\'aggiornamento professionale dei
bibliotecari.

Accanto alle gravose e non indifferenti responsabilità del suo lavoro
nelle biblioteche Angela Vinay affrontò numerosi impegni, i più
significativi dei quali furono la partecipazione alla discussione sulle
Commissioni Franceschini e Papaldo, a momenti legislativi quali il
riassetto delle carriere statali (1970), il decentramento regionale
(1972), l\'istituzione del Ministero per i beni culturali e ambientali
(1975); la partecipazione alla elaborazione di progetti di normativa sul
diritto di stampa, sulla legge di tutela, sulla legge quadro. Fu anche
componente del Consiglio nazionale del Ministero per i beni culturali e
ambientali per il Settore dei beni librari, Presidente del Comitato di
settore per i beni librari e gli istituti culturali, membro del Comitato
08 del CNR (Scienze storiche filosofiche e filologiche), della
Commissione ministeriale per il nuovo codice delle regole di
catalogazione (istituita nel 1968, la commissione fu operativa fino al
1976) ed ebbe anche una esperienza di insegnamento universitario alla
Scuola speciale per archivisti e bibliotecari dell\'Università di Roma
nel 1975-1976 come docente di Biblioteconomia.

La linea d\'intervento di Angela Vinay nelle biblioteche era dominata
dalla componente di servizio - per lo Stato e per la società - perno di
tutta la sua personalità ed evidente nel suo essere funzionario pubblico
che, pur polemizzando spesso con l\'amministrazione, aveva messo la sua
cultura e la sua professionalità al servizio dello Stato.

Angela Vinay si spense, dopo una lunga e dolorosa malattia, il 28 maggio
1990 a Montichiari di Brescia.

------------------------------------------------------------------------

*Nota biografica di Angela Vinay*, a cura di Carmela Perretta. In:
*[Angela Vinay e le biblioteche: scritti e
testimonianze](/aib/editoria/pub075.htm)*. Roma: ICCU: Associazione
italiana biblioteche, 2000, p. 17-21.

------------------------------------------------------------------------

[Copyright AIB](/aib/copyright.htm) 2001-06-11, ultimo aggiornamento
2001-06-11, a cura di [Simonetta Buttò](/aib/redazione3.htm) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/vinay2.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::
