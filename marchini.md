![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](marchini.jpg){height="250"}+

## Marchini, Luigi

(Genova 24 maggio 1899 -- Genova 4 novembre 1985)

Dopo il Liceo classico si iscrisse alla Facoltà di giurisprudenza e nel
1928 passò a quella di Lettere, dove fu allievo del filologo Alfredo
Schiaffini e si laureò nel 1933, con una tesi sulla prosa letteraria
fiorentina del Quattrocento, alla quale fu assegnato un diploma d\'onore
del Comune di Genova. Bibliofilo e collezionista di libri antichi, nel
dopoguerra collaborò per anni con la Libreria Bozzi di Mario Bozzi, di
cui era coetaneo e amico, occupandosi del settore di antiquariato e
curando i relativi cataloghi.\
Nel 1954, su indicazione di [Giuseppe Piersantelli](piersantelli.htm),
fu chiamato a collaborare con la civica amministrazione come perito per
la valutazione dei libri antichi della Biblioteca Berio. Assunto fuori
ruolo per la sua competenza nell\'antiquariato librario, contribuì alla
ricostruzione della Biblioteca Berio, chiusa dal novembre 1942 per i
gravi danni subiti durante la Seconda guerra mondiale, dando un
contributo fondamentale all\'organizzazione della Sezione manoscritti,
incunaboli e rari. Si dedicò all\'identificazione e alla catalogazione
del patrimonio librario di pregio scampato alla distruzione e di quello
pervenuto alla biblioteca dopo la guerra. Curò inoltre l\'incremento
delle collezioni mediante l\'acquisizione di opere fondamentali di
bibliografia e storia del libro. La sua erudizione, la sua competenza e
la sua grande disponibilità verso gli studiosi e in generale verso chi
era interessato al patrimonio antico della biblioteca lo rendevano un
punto di riferimento sicuro. Lavorò con passione fino al pensionamento
per limiti d\'età nel 1964.\
Dopo il pensionamento continuò a collaborare con la Biblioteca in
qualità di esperto e nel 1967, per i meriti acquisiti nel riordino e
nella valorizzazione del materiale di pregio, gli fu conferito dal
Comune di Genova il titolo di «conservatore onorario della Sezione Mss.
e Rr. della Biblioteca Berio».\
Nel 1969 curò con [Rossella Piatti](piatti.htm) la *Mostra di
manoscritti e libri rari della Biblioteca Berio*, che fu affiancata da
una giornata di studi sui manoscritti a lui dedicata, e nel 1975
collaborò alla *Mostra di legature dei secoli XV-XIX*, realizzata dalla
Berio con altri istituti genovesi.\

Fu socio dell\'Associazione italiana biblioteche dagli anni Cinquanta e
della Società ligure di storia patria dal 1929, consigliere dal 1962 al
1983 e per qualche tempo anche bibliotecario.\
Esperto riconosciuto nell\'ambito dei libri antichi, a cui si accostava
con la passione del bibliofilo, non fu prodigo di pubblicazioni. Oltre
ai cataloghi di esposizioni già ricordati pubblicò vari articoli su «La
Berio» e sulla rivista municipale «Genova», dedicati in massima parte al
patrimonio antico della Berio, di cui sapeva descrivere le
caratteristiche con accuratezza di dettagli, consapevole che ogni libro
è un *unicum* che racchiude un tesoro di informazioni da scoprire. Sono
inoltre da segnalare il *Catalogo degli incunaboli della Biblioteca
civica Berio di Genova*, pubblicato nel 1962 nella «Biblioteca di
bibliografia italiana», con le informazioni essenziali sugli esemplari
descritti, e la prolusione tenuta alla Società ligure di storia patria
nel marzo 1979, *Biblioteche pubbliche a Genova nel Settecento*,
pubblicata l\'anno successivo, in cui delinea il quadro delle
biblioteche aperte al pubblico, tra cui quella dell\'abate Berio.\
È rimasta purtroppo inedita la storia della Biblioteca Berio, a cui
dedicò lunghi anni di studio con un notevole impegno nella ricerca di
documenti inediti e a cui lavorò fin quasi alla morte.

Laura Malfatto

*Atti della Giornata di studio sui manoscritti della Biblioteca Berio
pubblicati in onore di Luigi Marchini in occasione del suo settantesimo
compleanno: Genova, 24 maggio 1969*. \[Genova\]: Comune di Genova,
Direzione biblioteche, \[1970?\]. 131 p.: ill.

Rossella Piatti. *In ricordo di Luigi Marchini*. «La Berio», 25 (1985),
n. 3, p. 3-7, con elenco degli scritti.

Giorgio Costamagna. *Luigi Marchini*. «Atti della Accademia ligure di
scienze e lettere», 43 (1986), p. 46-48. Pubblicato nel 1988.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 119 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/marchini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
