![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Sandirocco, Maria

(Pescocostanzo AQ 17 febbraio 1902 -- Roma 26 gennaio 1982)
:::

Dopo la laurea in filosofia insegnò in scuole medie private, non di
ruolo, a partire dal 1929. Poi dal gennaio 1931 risulta aver lavorato,
non di ruolo, nelle biblioteche governative, ma a quanto sembra fu
impegnata piuttosto in varie iniziative speciali in qualche modo
sostenute dalla Direzione generale delle accademie e biblioteche (oltre
a insegnare ancora non di ruolo, nelle scuole medie statali e negli
istituti tecnici, tra il 1935 e il 1947, secondo quanto indicano i Ruoli
ministeriali).\
Allieva di Gentile e bene inserita negli ambienti accademici e
ministeriali, negli anni Trenta fu segretaria del comitato per la
pubblicazione delle *Opere* di Ruggero Bonghi (di cui curò alcuni volumi
tra il 1938 e il 1958), presieduto dal filosofo, e collaboratrice di
[Mario Menghini](menghini.htm) per i lavori della Commissione nazionale
per la pubblicazione degli scritti di Mazzini, facendo capo
all\'Istituto storico italiano per l\'età moderna e contemporanea.
Lavorò inoltre alla redazione dell\'*Enciclopedia italiana* dal 1943 al
1945.\
Nel dopoguerra venne inquadrata dal 1º maggio 1948 nei ruoli speciali
transitori, nella carriera esecutiva, transitò nei ruoli ordinari nel
luglio 1952, sempre nella carriera esecutiva, e dal 1º novembre 1956
passò nella carriera direttiva (come direttore di biblioteca di 3ª
classe), usufruendo delle norme speciali che permettevano la nomina
senza concorso del conservatore della Biblioteca di storia moderna e
contemporanea di Roma. Fino a questa nomina, a quanto pare, pur essendo
assegnata alla Biblioteca di storia moderna, era sempre stata in comando
altrove, probabilmente all\'Istituto storico per l\'età moderna e
contemporanea.\
Dal novembre 1956 assunse perciò la direzione della [Biblioteca di
storia moderna e contemporanea](/aib/stor/teche/rm-smc.htm), che tenne
fino al collocamento a riposo (1º novembre 1968). Nel luglio 1961 era
stata promossa direttore di 2ª classe.\
Fu anche dal 1954 al 1964 segretaria della Fondazione Giovanni Gentile e
curò la prima sistemazione dei manoscritti e dei carteggi del filosofo;
nel 1969 pubblicò il carteggio con Donato Jaja.\
Almeno dal principio degli anni Sessanta e fin verso il 1970 fu
segretaria dell\'Istituto storico italiano per l\'età moderna e
contemporanea.

Alberto Petrucciani

*Chi è?: dizionario biografico degli italiani d\'oggi*. 7ª ed. Roma:
Filippo Scarano, 1961, p. 603 (che indica come data di nascita il 13
febbraio, contrariamente ai Ruoli ministeriali).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-10, ultimo aggiornamento 2020-05-08, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/sandirocco.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
