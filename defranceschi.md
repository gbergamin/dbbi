![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](defranceschi.jpg){height="250"}

## De Franceschi, Camillo

(Parenzo, Istria 3 agosto 1868 -- Venezia 27 ottobre 1953)

Figlio di Carlo De Franceschi, deputato della comunità italiana al
Parlamento di Vienna e poi segretario dell\'Amministrazione provinciale
d\'Istria, studiò al Ginnasio liceo tedesco di Pisino e poi
all\'Accademia di commercio di Trieste, conseguendo il diploma nel
1889.\
A Trieste iniziò a collaborare a giornali e riviste locali e prese parte
alle attività irrendentistiche clandestine del Circolo \"Giuseppe
Garibaldi\". Arrestato nel settembre 1889 con tre giovani amici, venne
condannato nel febbraio dell\'anno seguente a due anni di carcere duro,
scontati a Gradisca d\'Isonzo.\
Per la stima di cui godeva nella comunità italiana, nel 1894 venne
chiamato da [Attilio Hortis](hortis.htm) come collaboratore provvisorio
alla Biblioteca civica di Trieste. Entrato poi nei ruoli, ne divenne
vicedirettore e, per i molti impegni di Hortis, ne curò particolarmente
la gestione, l\'accrescimento e l\'ammodernamento dei servizi. Essendo
Hortis riparato in Italia prima dell\'intervento in guerra, resse la
Biblioteca dal maggio 1915 fino al 1918.\
Nel 1929 chiese il collocamento a riposo, anticipatamente, ma assunse
poi, per sollecitazione del senatore Francesco Salata a cui era
fortemente legato, l\'incarico di organizzare e dirigere la nuova
Biblioteca provinciale dell\'Istria, a Pola, istituita nel 1930 fondendo
varie raccolte preesistenti. Diresse per qualche tempo anche il Museo
archeologico della città.\
Abbandonò l\'Istria, trasferendosi a Venezia, alla conclusione della
Seconda guerra mondiale.\

Si dedicò particolarmente agli studi di storia dell\'Istria, soprattutto
nel Medioevo -- con il *Chartularium Piranense* (Parenzo 1924-1940, in
due volumi), l\'edizione degli *Statuti* del Comune di Pirano (Venezia
1960) e altri scritti -- ma anche nel periodo del Risorgimento,
collaborando con la Società istriana di archeologia e storia patria, di
cui il padre era stato tra i promotori e presidente e che anche lui
presiedette dal 1934 alla morte.\
Fu inoltre ispettore bibliografico onorario, ispettore onorario ai
monumenti e socio effettivo dal 1927 della Deputazione di storia patria
per le Venezie (poi presidente della Sezione di Pola dal 1939 alla fine
della guerra e consigliere dal 1947 alla morte). Nel 1949 fu nominato
presidente onorario della Società di Minerva di Trieste.

Alberto Petrucciani

*Chi è?: dizionario degli italiani d\'oggi*, 4ª ed., Roma: Cenacolo,
1940, p. 313; 5ª ed., Roma: Filippo Scarano, 1948, p. 306.

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 274.

*Scritti in onore di Camillo De Franceschi*. Trieste: Università di
Trieste, 1951 (stampa 1952). 329 p.: tav., 1 ritratto. Contiene fra
l\'altro: Attilio Gentile, *Camillo De Franceschi*, p. 7-20.
*Bibliografia degli scritti a stampa di Camillo De Franceschi*, p.
21-34. Giuseppe Rossi-Sabatini, *Camillo De Franceschi storico
dell\'Istria*, p. 35-61.

*Onoranze a Camillo De Franceschi*. «Accademie e biblioteche d\'Italia»,
20 (1952), n. 1/2, p. 83.

Attilio Gentile. *L\'animo di Camillo De Franceschi*. «La porta
orientale», 23 (1953), n. 11/12, p. 3-7.

Marino Szombathely. *Camillo De Franceschi*. «Archeografo triestino»,
serie 4ª, 18/19 (1953-1954), n. 2, p. 313-318.

Roberto Cessi. *Camillo De Franceschi*. (Necrologia). «Archivio veneto»,
serie 5ª, 52/53 (1954), p. 154-155.

Giovanni Quarantotti. *A commemorazione di Camillo De Franceschi*. «Atti
e memorie della Società istriana di archeologia e storia patria», 55
(1954), p. 5-19, con un ritratto. Segue: Attilio Gentile, *Bibliografia
degli scritti di Camillo De Franceschi*, p. 20-34.

Antonio Colombis. *Lo storiografo istriano Camillo De Franceschi
(1868-1953) studioso del Risorgimento*. «Rassegna storica del
Risorgimento», 44 (1957), n. 4, p. 660-662.

Sergio Cella. [*De Franceschi,
Camillo*](https://www.treccani.it/enciclopedia/camillo-de-franceschi_(Dizionario-Biografico)/).
In: *Dizionario biografico degli italiani*. Vol. 36. Roma: Istituto
della Enciclopedia italiana, 1988, p. 26-28 (con altri riferimenti
bibliografici).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 69 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2021-11-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/defranceschi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
