![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](saitta.jpg){height="250"}

## Saitta Revignas, Anna

(Buie d\'Istria 18 agosto 1905 -- Roma 21 novembre 1973)

Laureata in lettere classiche all\'Università di Padova nel 1928,
allieva di [Aldo Ferrabino](ferrabino.htm), [Manara
Valgimigli](valgimigli.htm) e Concetto Marchesi, e poi diplomata alla
Scuola storico-filologica delle Venezie, dopo cinque anni di supplenza
nelle scuole entrò come bibliotecaria dal 1º settembre 1933 alla
Biblioteca nazionale Marciana di Venezia.\
Dal settembre 1938 lavorò alla Biblioteca nazionale centrale di Firenze,
occupandosi tra l\'altro della catalogazione del fondo Bonamici.\
Promossa bibliotecario capo nell\'aprile 1941, fu reggente della
[Biblioteca nazionale centrale di Firenze](/aib/stor/teche/fi-naz.htm) e
della Soprintendenza per la Toscana dall\'estate del 1941 fino al 1945,
per i gravi problemi di salute del direttore [Boselli](boselli.htm).
Seppe gestire con ferma volontà e indiscusso valore la grave situazione
della \"battaglia di Firenze\" dell\'agosto 1944, difendendo la
biblioteca e il patrimonio librario con determinazione e prontezza. Dopo
il passaggio del fronte riavviò rapidamente con l\'aiuto degli Alleati i
servizi della Biblioteca.\
Nel 1945 dovette cedere la direzione della Biblioteca per il reintegro
di [Anita Mondolfo](mondolfo.htm), che ne era stata allontanata nel 1937
per motivi politici e poi licenziata a seguito alle leggi razziali.
Rimase fino al 1950 alla Biblioteca nazionale, occupandosi del fondo
Palatino.\
Dal febbraio 1950 diresse la [Biblioteca
Marucelliana](/aib/stor/teche/fi-mar.htm) di Firenze.\
Dal novembre 1952 diresse la [Biblioteca
Angelica](/aib/stor/teche/rm-ang.htm) di Roma.\
Nel 1955-1956 diresse la [Biblioteca universitaria
Alessandrina](/aib/stor/teche/rm-uni.htm) di Roma.\

Dal 1956 divenne ispettrice generale al Ministero della pubblica
istruzione, venendo collocata a riposo nell\'agosto 1970. Come
ispettrice curò l\'acquisizione del carteggio e dei manoscritti di
Michelangelo Buonarroti alla Laurenziana, la destinazione alla Marciana
dei manoscritti e libri liturgici in cirillico raccolti da [Giuseppe
Praga](praga.htm) e l\'organizzazione del piano di microfilmatura dei
manoscritti delle biblioteche italiane realizzato in quegli anni.\
Dal 1951 al 1962 fu membro del Consiglio superiore delle accademie e
biblioteche e dal 1961 segretaria della Commissione «Indici e
cataloghi».\
Socia dell\'Associazione italiana biblioteche probabilmente dal 1938,
nel dopoguerra fece parte del [Comitato provvisorio
centrale](/aib/stor/cariche46.htm) per la sua ricostituzione
(1946-1951), del [Comitato regionale toscano](/aib/stor/sezioni/tos.htm)
dal 1949 al 1956 (fino al 1952 come segretaria), del [Consiglio
direttivo](/aib/stor/cariche54.htm) dal 1954 al 1957 e di varie
commissioni negli anni Sessanta.\
Curò alcuni cataloghi di manoscritti e collaborò a varie riviste tra le
quali «La bibliofilia», «Scriptorium», «Accademie e biblioteche
d\'Italia» e «Notizie A.I.B.».

Giorgio De Gregori

Laura De Felice. *Anna Saitta Revignas*. «Bollettino d\'informazioni
AIB», 13 (1973), n. 4, p. 253-255.

Berta Maracchi Biagiarelli. *Anna Saitta Revignas (1905-1973)*. «La
bibliofilia», 75 (1973), n. 3, p. 309-313.

Virginia Carini Dainotti. *Anna Saitta Revignas*. «Accademie e
biblioteche d\'Italia», 42 (1974), n. 4/5, p. 373-395 (poi Roma:
Palombi, 1979), con elenco degli scritti.

*Miscellanea di studi in memoria di Anna Saitta Revignas*. Firenze:
Olschki, 1978. 342 p. (senza note bio-bibliografiche).

Antonio Giardullo. *Anna Saitta Revignas, direttrice della Biblioteca
nazionale centrale di Firenze, e le vicende belliche del 1944*. In: *Il
linguaggio della biblioteca: scritti in onore di Diego Maltese*, a cura
di Mauro Guerrini. 2ª ed. Milano: Bibliografica, 1996, p. 439-448.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 155-156 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 384-386 (che indica come data della
morte il 21 dicembre).

Antonio Giardullo. *Anna Saitta Revignas*. In: *Dizionario biografico
dei soprintendenti bibliografici (1919-1972)*. Bologna: Bononia
University Press, 2011, p. 522-528, con elenco degli scritti e ulteriori
riferimenti bibliografici.

Lucia Moratto Ugussi. *Buie d\'Istria: famiglie e contrade*. Fiume:
Unione italiana; Trieste: Università popolare; Buie: Comunità degli
italiani; Rovigno: Centro di ricerche storiche, 2014, p. 150-151.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-12-18, a cura di a cura di
[Simonetta Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/saitta.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
