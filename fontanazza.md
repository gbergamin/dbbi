![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fontanazza.jpg){height="250"}

## Fontanazza (Fontanazza Roxas), Giuseppe

(Enna 1892? -- Enna gennaio 1954?)

Dopo gli studi secondari al Liceo classico di Catania, dove per breve
tempo ebbe come professore di lettere Attilio Momigliano, conseguì la
laurea in giurisprudenza all\'Università di Catania.\
Partecipò alla Prima guerra mondiale come tenente di fanteria.\
Nel 1934, dopo la scomparsa del precedente bibliotecario, gli fu
affidata la direzione della Biblioteca comunale di Enna, che tenne fino
alla morte. Durante la sua direzione furono apportati miglioramenti ai
locali e agli arredi e incrementate le raccolte, sia con acquisti di
pubblicazioni recenti che con donazioni, fra le quali i libri dell\'uomo
politico Napoleone Colajanni, scomparso nel 1921, e i manoscritti dello
scrittore Nino Savarese, scomparso nel gennaio 1945.\
Fu anche ispettore bibliografico onorario per la provincia di Enna,
dagli anni Trenta e confermato nel dopoguerra, e fiduciario provinciale
della Sezione Bibliotecari dell\'Associazione fascista della scuola.\
Fin da giovanissimo era stato impegnato in vari campi della vita
cittadina, come consigliere comunale e assessore, membro del Consiglio
scolastico provinciale, ispettore onorario ai monumenti, giudice
conciliatore e dirigente del sindacato dei professionisti e artisti;
ebbe anche incarichi d\'insegnamento al Liceo di Enna.\
Collaborò con articoli storici e letterari ai giornali, contribuì alla
guida generale de *La provincia di Enna* pubblicata nel 1937 col
patrocinio del Consiglio provinciale delle corporazioni e fu autore
anche di poesie e novelle. Pubblicò nel 1941 una raccolta di versi e fu
amico di scrittori come Nino Savarese e Francesco Lanza.

Alberto Petrucciani

a\. d. l. \[Angela Daneu Lattanzi\]. *Giuseppe Fontanazza*. «Accademie e
biblioteche d\'Italia», 22 (1954), n. 1/2, p. 152-153.

*Un ritratto dell\'avv. Fontanazza collocato nella biblioteca comunale*.
(Cronaca di Enna). «La Sicilia», 11 maggio 1956, p. 5.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 87 (voce di Giorgio De Gregori).

Federico Emma. *[Giuseppe Fontanazza Roxas, direttore della
Biblioteca](http://www.ilcampanileenna.it/giuseppe-fontanazza,-poeta,-direttore-della-biblioteca.html)*.
In: *Uomini e donne di Enna*. «Il campanile»,
\<http://www.ilcampanileenna.it/giuseppe-fontanazza,-poeta,-direttore-della-biblioteca.html>.

Si ringrazia vivamente la Biblioteca comunale di Enna.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2022-12-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fontanazza.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
