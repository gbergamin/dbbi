![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](luzzatto.jpg){height="250"}

## Luzzatto Coen, Laura

(Trieste 9 febbraio 1911 -- Firenze 26 marzo 1995)

Dopo gli studi secondari al Liceo Petrarca di Trieste conseguì la laurea
in lettere all\'Università di Firenze, il 23 giugno 1932, con una tesi
sulla critica letteraria di Niccolò Tommaseo, relatore Guido Mazzoni.\
Entrò nelle biblioteche governative come bibliotecario aggiunto dal 16
agosto 1933, tra i vincitori del concorso bandito l\'anno precedente,
destinata alla Biblioteca nazionale centrale di Firenze, dove strinse
amicizia con [Francesco Barberi](barberi.htm) e [Maria Teresa Polidori
Danieli](danieli.htm).\
Lavorò principalmente alla redazione del «Bollettino delle pubblicazioni
italiane», reggendone la responsabilità nei periodi di assenza di
[Enrico Jahier](jahier.htm).\
Figura tra i soci dell\'Associazione italiana biblioteche a partire dal
1934.\
Venne licenziata dal 1º marzo 1939 in applicazione delle leggi razziali
del novembre 1938. Nelle note di qualifica per l\'anno 1938, inviate al
Ministero quasi contemporaneamente al suo licenziamento, il direttore
[Boselli](boselli.htm) la indicava «molto meritevole di promozione».\
Nel gennaio 1938 aveva sposato -- convertendosi alla religione cattolica
-- il musicista Luigi Dallapiccola (Pisino d\'Istria 3 febbraio
1904-Firenze 19 febbraio 1975), che teneva dal 1934 la cattedra di
Pianoforte complementare al Conservatorio \"L. Cherubini\" di Firenze.
Durante l\'occupazione tedesca vissero nascosti a Fiesole presso un
musicista amico, Sandro Materassi.\
Reintegrata in Biblioteca dopo la Liberazione, con la qualifica di
bibliotecario capo attribuitale retrospettivamente con decorrenza dal
marzo 1942, venne promossa nel giugno 1948 direttore di biblioteca di 3ª
classe e svolse anche attività per la Soprintendenza bibliografica della
Toscana. Nel 1950 chiese di andare in pensione anticipatamente,
soprattutto per essere libera di seguire il marito.\

Negli anni successivi tenne privatamente un Servizio di informazioni
bibliografiche e collaborò col Centro nazionale per il catalogo unico
(particolarmente per la redazione del *Soggettario* del 1956, lavoro in
cui era stata coinvolta fin dal 1936) e con periodici d\'informazione
libraria. Nel 1950, per segnalazione di [Barberi](barberi.htm), fu
inserita nella redazione della rivista internazionale «Libri», a cui
contribuì con notizie dall\'Italia.\
A partire dalla fine degli anni Cinquanta tradusse dal tedesco numerose
opere, sia di ambito musicale (p.es. le lettere di Alma Mahler e di
Brahms e una storia del jazz) che d\'altro genere, per Mondadori, Il
Saggiatore, La nuova Italia e altre case editrici, firmandosi in genere
Laura Dallapiccola (ma anche, occasionalmente, Laura Luzzatto).\
La biblioteca del marito, conservata all\'Archivio contemporaneo del
Gabinetto Vieusseux insieme a mobili e carte, comprende anche libri
appartenuti a lei.

Alberto Petrucciani

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 12 («una giovanissima,
intelligente e ardente triestina che lavora sodo») e 22.

Claudio Di Benedetto. *Cataloghi di razza*. In: *Il linguaggio della
biblioteca: scritti in onore di Diego Maltese*, raccolti da Mauro
Guerrini. Firenze: Regione Toscana, Giunta regionale, 1994 (stampa
1995), p. 301-307.

Gabinetto scientifico letterario G. P. Vieusseux. Archivio contemporaneo
A. Bonsanti. *Fondo Luigi Dallapiccola: autografi, scritti a stampa,
bibliografia critica con un elenco dei corrispondenti*, a cura di Mila
De Santis; premessa di Gloria Manghetti. Firenze: Gabinetto G. P.
Vieusseux, 1995 (stampa 1996). 376 p. (Inventari; 5).

[Laura: la dodecafonia di Luigi Dallapiccola dietro le
quinte](https://www.fupress.com/archivio/pdf/3739_14852.pdf), a cura e
con un saggio introduttivo di Mario Ruffini; prefazione di Luigi Dei; in
appendice tesi di laurea di Laura Luzzatto, La critica letteraria di
Nicolò Tommaseo, 1932. Firenze: Firenze University Press, 2018. 200 p.:
ill. (Libere carte; 9).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2022-12-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/luzzatto.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
