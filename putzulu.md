![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](putzulu.jpg){height="250"}

## Putzulu, Evandro

(Sindia NU 8 agosto 1911 -- Cagliari 31 agosto 1992)

Laureato in giurisprudenza all\'Università di Cagliari nel 1933, con una
tesi sulle corporazioni, conseguì anche il diploma di paleografia.\
Lavorò almeno dal 1943 alla Biblioteca comunale di Cagliari, la cui
direzione era vacante dopo la morte di [Perisi](perisi.htm),
impegnandosi nelle attività di protezione dai danni della guerra e di
recupero del materiale superstite dal bombardamento del 26 febbraio 1943
che aveva pesantemente colpito il Palazzo civico dove era allora
ospitata. Sugli eventi del periodo bellico pubblicò un articolo nel
«Bollettino dell\'Istituto di patologia del libro» del 1947.\
Nel luglio 1946 venne nominato direttore della Biblioteca comunale e
dell\'Archivio storico del Comune di Cagliari, curandone la ripresa e la
riorganizzazione. La Biblioteca e l\'Archivio vennero riaperti al
pubblico nel 1954 in una nuova sede. Durante la sua direzione la
Biblioteca sviluppò particolarmente la sua vocazione verso la cultura
regionale e assunse quindi la denominazione di Biblioteca comunale di
studi sardi. Curò inoltre l\'ordinamento dei fondi dell\'Archivio
storico per il periodo dal Settecento al primo Novecento, compilando
vari inventari e regesti.\
Lasciò la direzione della Biblioteca e dell\'Archivio, per il
collocamento a riposo, nel 1975.\
Socio dell\'Associazione italiana biblioteche almeno dal 1954, prese
parte ad alcuni congressi nazionali e all\'assemblea di Chianciano del
1960, in cui sostenne la mozione di Giorgio De Gregori tesa a dare una
maggiore connotazione professionale all\'Associazione.\

Fu anche socio effettivo della Deputazione di storia patria per la
Sardegna.\
Pubblicò nell\'«Archivio storico sardo», in «Studi sardi» e in altre
sedi numerosi saggi di storia medievale della Sardegna, basati anche su
ricerche negli archivi spagnoli, e contribuì con varie voci al
*Dizionario biografico degli italiani*.\
Il Comune di Cagliari gli ha intitolato una via.

Alberto Petrucciani

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 7, p. 625-626, con l\'elenco delle principali
pubblicazioni (indica erroneamente come luogo di nascita Cagliari e come
anno di morte il 1989).

Ester Gessa Maggipinto. *Il fascino del rigore: Evandro Putzulu, un uomo
cui la cultura cagliaritana è largamente debitrice*. «Almanacco di
Cagliari», 2000, \[3\] p.: ill.

Francesco Cesare Casula. *Dizionario storico sardo*. Sassari: Delfino,
2001, vol. 2, p. 1262 (che lo dice erroneamente morto il 3 settembre
1992).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-12-07, ultimo aggiornamento 2021-12-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/putzulu.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
