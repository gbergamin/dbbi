![\[AIB\]](./carta_files/aibv72.gif){align="LEFT" height="72"
width="71"} ** AIB. Pubblicazioni. DBBI20**\

::: {align="CENTER"}
[AIB-WEB](https://www.aib.it/) \| [Pubblicazioni
AIB](https://www.aib.it/pubblicazioni/) \| [DBBI20 Indice delle
voci](https://www.aib.it/aib/editoria/dbbi20/dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

+-----------------------------------+-----------------------------------+
| ![\[Rit                           | ## Carta, Francesco               |
| ratto\]](carta.jpg){height="250"} |                                   |
|                                   | (Ierzu NU 2 febbraio 1847 --      |
|                                   | Milano 25 marzo 1940)             |
|                                   |                                   |
|                                   | Studiò all\'Università di         |
|                                   | Cagliari, laureandosi in          |
|                                   | giurisprudenza nell\'agosto 1872, |
|                                   | ed esercitò per breve tempo       |
|                                   | l\'avvocatura, finché una         |
|                                   | delusione professionale lo spinse |
|                                   | verso il mondo delle biblioteche. |
|                                   | Vi entrò con un regolare          |
|                                   | concorso, dal 1º febbraio 1874,   |
|                                   | come assistente di 3ª classe      |
|                                   | assegnato alla Biblioteca         |
|                                   | universitaria di Cagliari, ma     |
|                                   | nell\'estate 1875 fu comandato a  |
|                                   | Roma per collaborare ai lavori di |
|                                   | allestimento della nuova          |
|                                   | Biblioteca nazionale, in cui si   |
|                                   | occupò principalmente della       |
|                                   | cernita delle pubblicazioni       |
|                                   | religiose provenienti dai         |
|                                   | conventi soppressi. Vi restò fino |
|                                   | alla fine del 1880, quando venne  |
|                                   | trasferito alla Biblioteca        |
|                                   | Braidense di Milano, dove si      |
|                                   | occupò della catalogazione dei    |
|                                   | codici miniati.\                  |
|                                   | Nel giugno 1882, promosso         |
|                                   | assistente di 1ª classe, fu       |
|                                   | trasferito alla Biblioteca        |
|                                   | nazionale di Torino. Nell\'anno   |
|                                   | successivo fu comandato ancora    |
|                                   | per qualche mese a Milano per     |
|                                   | completare il lavoro di           |
|                                   | catalogazione, e poi fu           |
|                                   | trasferito per breve tempo, nel   |
|                                   | novembre 1883, alla Nazionale di  |
|                                   | Firenze, come vicebibliotecario.  |
|                                   | Dall\'aprile 1884 fu trasferito   |
|                                   | nuovamente a Roma, come           |
|                                   | vicebibliotecario alla Biblioteca |
|                                   | universitaria Alessandrina, e in  |
|                                   | settembre gli fu affidata la      |
|                                   | responsabilità della [Biblioteca  |
|                                   | Vallicelliana](https://www.a      |
|                                   | ib.it/aib/stor/teche/rm-val.htm), |
|                                   | come bibliotecario custode        |
|                                   | consegnatario.\                   |
|                                   | Nel dicembre 1886, come           |
|                                   | bibliotecario di 3ª classe, fu    |
|                                   | nominato direttore della          |
|                                   | [Biblioteca universitaria         |
|                                   | Alessandrina](https://www.a       |
|                                   | ib.it/aib/stor/teche/rm-uni.htm), |
|                                   | dove allestì una sezione speciale |
|                                   | di codici e leggi moderne di      |
|                                   | diversi Stati. Brevettò inoltre   |
|                                   | un sistema di legatura per        |
|                                   | cataloghi a volumi idoneo a       |
|                                   | consentire una facile             |
|                                   | sostituzione o aggiunta di fogli, |
|                                   | il cosiddetto sistema             |
|                                   | Carta-Brassart.\                  |
|                                   | Tra la fine del 1890 e l\'inizio  |
|                                   | del 1891 fu chiamato a Modena a   |
|                                   | dirigere la [Biblioteca           |
|                                   | Estense](https://www.a            |
|                                   | ib.it/aib/stor/teche/mo-est.htm), |
|                                   | con lo specifico incarico di      |
|                                   | provvedere alla fusione           |
|                                   | dell\'Universitaria.\             |
|                                   | Nel settembre 1891 fu nominato    |
|                                   | prefetto di 3ª classe e           |
|                                   | incaricato della direzione della  |
|                                   | [Biblioteca nazionale di          |
|                                   | Torino](https://www.a             |
|                                   | ib.it/aib/stor/teche/to-naz.htm); |
|                                   | il Ministero però ne dispose la   |
|                                   | permanenza a Modena fino al       |
|                                   | novembre 1892. A Torino dotò la   |
|                                   | Biblioteca di un impianto         |
|                                   | elettrico e acquisì nuovi locali  |
|                                   | nel palazzo dell\'Università, in  |
|                                   | cui aveva sede. Con l\'abolizione |
|                                   | della qualifica di prefetto nel   |
|                                   | novembre 1895 divenne             |
|                                   | bibliotecario di 3ª classe e nel  |
|                                   | giugno 1901 fu promosso alla 2ª   |
|                                   | classe.\                          |
+-----------------------------------+-----------------------------------+

L\'incendio della Biblioteca nazionale di Torino, nella notte tra il 25
e il 26 gennaio 1904, che provocò la perdita di oltre 20.000 volumi a
stampa e soprattutto di circa 3.000 dei 4.500 codici ed edizioni
pregiate conservati nella Sala dei manoscritti, portò al suo
trasferimento, dal novembre 1904, ancora a Modena, alla direzione della
Biblioteca Estense, dove restò fino al 1910. La causa dell\'incendio non
fu mai appurata con certezza: fu dovuto probabilmente a un corto
circuito dell\'impianto elettrico, ma circolò a lungo la voce,
infondata, che si fosse sviluppato da un sigaro del direttore malamente
spento.\
Promosso bibliotecario di 1ª classe dal gennaio 1909, nell\'aprile 1910
venne improvvisamente trasferito alla direzione della [Biblioteca
nazionale Braidense](https://www.aib.it/aib/stor/teche/mi-naz.htm) di
Milano, in sostituzione di [Giuseppe
Fumagalli](https://www.aib.it/aib/editoria/dbbi20/fumagalli.htm). Alla
Braidense la sua attenzione si concentrò sulla riorganizzazione degli
spazi e sull\'ampliamento delle aree destinate a depositi. Durante la
Prima guerra mondiale coordinò un comitato per la raccolta e la
distribuzione di libri ai soldati e dopo la ritirata di Caporetto curò
lo sgombero del materiale più prezioso della Biblioteca, che fu
trasferito a Roma. Con l\'istituzione delle soprintendenze
bibliografiche fu nominato, nel 1920, soprintendente per la Lombardia.\
Collocato a riposo il 2 febbraio 1922 (ma lasciò la Braidense solo il 16
luglio), nel 1925 fu chiamato a dirigere la Biblioteca di giurisprudenza
e lettere dell\'Università di Milano, che tenne fino al 1933.\
Prese parte nei primi anni alle vivaci polemiche sulle Carte d\'Arborea.
Tra le sue opere successive si segnalano in particolare il catalogo dei
*Codici, corali e libri a stampa miniati della Biblioteca nazionale di
Milano*, per la collana «Indici e cataloghi» (1891), e l\'*Atlante
paleografico artistico compilato sui manoscritti esposti in Torino alla
mostra d'arte sacra nel 1898*, curato insieme a Carlo Cipolla e [Carlo
Frati](https://www.aib.it/aib/editoria/dbbi20/frati.htm).\
Fu socio dell\'Associazione italiana biblioteche dalla sua fondazione
(1930).

Andrea Paoli

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 199.

Giovanni Gorrini. *L\'incendio della Biblioteca nazionale di Torino*,
prefazione di Pasquale Villari. Torino-Genova: Streglio, 1904. 292 p.,
61 carte di tavole.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 274 e 70-71\*.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 58.

*Il decano dei bibliotecari se ne va*. «Corriere della sera», 47, n. 168
(15 lug. 1922), p. 4.

*Chi è?: dizionario degli italiani d\'oggi*. 2ª ed. Roma: A. F.
Formiggini, 1931, p. 155-156; 3ª ed., ivi, 1936, p. 188-189; 4ª ed.,
Roma: Cenacolo, 1940, p. 198.

*Il papà dei bibliotecari*. «Corriere della sera», 59, n. 157 (4 lug.
1934), p. 7.

Michele Saponaro. *Un uomo tra i libri: ritratto di un vecchio
bibliotecario milanese*. «Corriere della sera», 64, n. 203 (27 ago.
1939), p. 6.

Domenico Fava. *Francesco Carta*. (Analecta). «Maso Finiguerra», 4
(1939), n. 3, p. 269-273.

Domenico Fava. *Francesco Carta (1847-1940)*. «Accademie e biblioteche
d\'Italia», 15 (1940/41), n. 3, p. 307-311.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 232-233.

Armando Petrucci. *[Carta,
Francesco](http://www.treccani.it/enciclopedia/francesco-carta_%28Dizionario-Biografico%29/)*.
In: *Dizionario biografico degli italiani*. Vol. 20. Roma: Istituto
della Enciclopedia italiana, 1977, p. 775-776, con l\'indicazione di
alcuni scritti e altri riferimenti bibliografici.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](https://www.aib.it/aib/editoria/pub065.htm). Roma:
Associazione italiana biblioteche, 1999, p. 52-53 (voce di Giorgio De
Gregori).

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 2, p. 426 (come Carta Murgia, Francesco).

Donata Falchetti. *La Biblioteca nazionale Braidense durante la prima
guerra mondiale: tutela e servizio pubblico*. In: *Brera e la guerra: la
pinacoteca di Milano e le istituzioni museali milanesi durante il primo
e il secondo conflitto mondiale* , a cura di Cecilia Ghibaudi. Milano:
Electa, 2009, p. 37-40.

Andrea Paoli. *Francesco Carta*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 150-164, con l\'elenco degli scritti e ulteriori
riferimenti bibliografici.

\

Immagine cortesemente fornita dal signor Mario Carta di Villagrande
Strisaili (NU)

------------------------------------------------------------------------

[Copyright
AIB](https://www.aib.it/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-09-25, a cura di [Simonetta
Buttò](https://www.aib.it/aib/redazione3.htm) e [Alberto
Petrucciani](https://www.aib.it/su-questo-sito/redazione-aib-web/)\
**URL:** https://www.aib.it/aib/editoria/dbbi20/carta.htm

------------------------------------------------------------------------

::: {align="CENTER"}
[AIB-WEB](https://www.aib.it/) \| [Pubblicazioni
AIB](https://www.aib.it/pubblicazioni/) \| [DBBI20 Indice delle
voci](https://www.aib.it/aib/editoria/dbbi20/dbbi20.htm)
:::
