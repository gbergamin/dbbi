![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](benveduti.jpg){height="250"}

## Benveduti, Polidoro

(Gubbio PG 13 settembre 1891 -- Gubbio PG 5 marzo 1979)

Discendente della famiglia dei marchesi di Gubbio (ma nato a Perugia e
non a Gubbio secondo i *Ruoli di anzianità* del Ministero della pubblica
istruzione, contrariamente alle altre fonti biografiche), in gioventù
aderì al movimento futurista organizzando varie serate in Umbria nel
1913-1914. Interventista, partecipò alla prima guerra mondiale, come
ufficiale dell\'aviazione, dal 1916 al 1919.\
Nel 1918 conseguì la laurea in scienze naturali all\'Università di Roma.
Pubblicò nel 1920 uno studio sulle Tavole Eugubine e in seguito altri
lavori di storia locale.\
Aderì al fascismo prima del 1922, partecipò alla Marcia su Roma e, come
squadrista, prese parte ancora nel 1926 ad atti di violenza e vandalismo
contro antifascisti, come fu accertato nel procedimento di epurazione a
cui fu soggetto dopo la Liberazione.\
Negli anni Venti si occupò di ceramica, aprendo a Gubbio nel 1921 la
Fabbrica majoliche Mastro Giorgio che sperimentò con un certo successo
anche il recupero di antiche tecniche di fabbricazione, ma chiuse nel
1929.\
Insegnò poi materie scientifiche, dal 1933, nelle scuole secondarie di
avviamento professionale. In questo periodo collaborò all\'ordinamento
dell\'Archivio storico comunale di Gubbio e nel 1934 ne fu nominato
direttore.\
Al principio del 1938 iniziò a collaborare con l\'Istituto di patologia
del libro, che era allora in corso di istituzione, e alla fine
dell\'anno vi fu comandato, a seguito di un concorso per titoli
riservato ai professori delle scuole secondarie. Si occupò in
particolare della fabbricazione della carta, della sua conservazione e
delle sue alterazioni, e in seguito delle tecniche fotomeccaniche e
micrografiche, pubblicando alcuni articoli nel «Bollettino»
dell\'Istituto.\

Entrò nei ruoli delle biblioteche governative dal 1º luglio 1940 come
bibliotecario aggiunto, ma in pratica non iniziò il servizio perché era
in quel periodo richiamato alle armi, in zona di operazioni fino ai
primi mesi del 1941.\
Nel 1942 lavorò a Roma alla Biblioteca Casanatense, poi per un breve
periodo all\'Alessandrina e dal novembre 1943 alla Biblioteca nazionale
centrale, addetto a una sala di lettura. Durante l\'occupazione nazista
di Roma collaborò con i tedeschi, fornendo informazioni tecniche e
relative ad apparecchiature di precisione da requisire e, a quando pare,
denunciando anche un collega dell\'Istituto di patologia del libro che
procurava documenti falsi agli ebrei. Nello stesso periodo, tuttavia,
nascose nella sua casa, a Roma, un amico di gioventù ebreo, l\'avvocato
Ettore Ajò di Gubbio, con la sua famiglia. Lasciò Roma prima della
liberazione della città seguendo i tedeschi al Nord.\
Sottoposto a procedimento di epurazione dopo la liberazione di Roma,
venne dispensato dal servizio, con decisione definitiva nel febbraio
1947, essendo stata provata la sua attività di informatore dell\'OVRA,
da cui era retribuito mensilmente per i suoi rapporti, a partire dal
marzo 1940.\
Beneficiò in seguito, però, di un provvedimento di amnistia e venne
riammesso nei ruoli, come vicebibliotecario. Lavorò, almeno dal 1952
alla Biblioteca universitaria di Cagliari, conseguendo la promozione a
bibliotecario di 2ª classe dal gennaio 1955 e a bibliotecario di prima
classe dal novembre 1956. In questo periodo collaborò con articoli di
storia della Sardegna a «Ichnusa» e al «Nuovo bollettino bibliografico
sardo»\
Dall\'estate 1959, a seguito del trasferimento per motivi politici di
[Alberto Guarino](guarino.htm), venne incaricato della direzione della
[Biblioteca universitaria di Cagliari](/aib/stor/teche/ca-uni.htm), che
tenne fino all\'autunno 1961, quando fu collocato a riposo. Tornò in
seguito a vivere a Gubbio.\
Socio dell\'Associazione italiana biblioteche probabilmente dal 1940,
partecipò in quell\'anno al VI Congresso nazionale, tenuto a Napoli. Nel
dopoguerra intervenne al Congresso del 1953, tenuto a Cagliari, con una
comunicazione sulle possibili applicazioni della microriproduzione.\
Fu anche socio fondatore del Rotary Club di Gubbio.\
Le sue carte sono state donate nel 1985 dalla seconda moglie alla
Biblioteca comunale Sperelliana di Gubbio.

Alberto Petrucciani

Nella Santovito Vichi. *La Vittorio Emanuele se ne va: confidenze e
ricordi di una ex direttrice*. «Almanacco dei bibliotecari italiani»,
1973, p. 197-211 (p. 207).

Mimmo Franzinelli. *I tentacoli dell\'Ovra: agenti, collaboratori e
vittime della polizia politica fascista*. Torino: Bollati Boringhieri,
1999, p. 646.

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 1, p. 519.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2021-11-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/benveduti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
