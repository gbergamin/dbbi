![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](giorgetti.jpg){height="250"}

## Giorgetti Vichi, Anna Maria

(Roma 11 giugno 1918 -- Bologna 25 maggio 2018)

Figlia di Umberto Vichi, dopo la maturità classica conseguita al Liceo
ginnasio Giulio Cesare si laureò in lettere all\'Università di Roma nel
1940, con una tesi di archeologia cristiana.\
Subito dopo iniziò a prestare servizio come volontaria alla Biblioteca
Alessandrina, diretta da [Maria Ortiz](ortiz.htm), che la prese a
benvolere, incoraggiandola a intraprendere la professione di
bibliotecaria. Divenne così avventizia di prima categoria, restando
inizialmente all\'Alessandrina e passando poi dal 1º ottobre 1941 alla
Biblioteca nazionale, diretta dalla zia paterna [Nella Vichi
Santovito](vichis.htm). Venne coinvolta nel lavoro di revisione del
catalogo alfabetico generale e assegnata al Centro nazionale per le
informazioni bibliografiche, diretto da [Olga Pinto](pinto.htm). Gli
anni passati sotto la guida della Pinto furono decisivi per la sua
formazione professionale, completata con il conseguimento nel 1948 del
diploma di bibliotecario-paleografo nella Sezione speciale per
bibliotecari, archivisti e paleografi dell\'Università di Roma.\
Risultata vincitrice del concorso per bibliotecari delle biblioteche
governative, fu nominata dal 1º luglio 1950 alla Biblioteca
Vallicelliana, dove si dedicò, insieme a [Sergio
Mottironi](mottironi.htm), alla redazione del catalogo dei manoscritti.
Seguì un periodo alla Casanatense, dal 1962, sempre nel ruolo di
conservatrice dei manoscritti.\
Promossa direttore di biblioteca, nel 1964 gli fu affidata la guida
della [Biblioteca Angelica](/aib/stor/teche/rm-ang.htm), dove pose
particolare attenzione alla conservazione delle raccolte, riuscendo
inoltre a risolvere i gravi problemi di carenza di spazi.\
Nel settembre 1970 accettò di subentrare a Emanuele Casamassima alla
direzione della [Biblioteca nazionale centrale di
Firenze](/aib/stor/teche/fi-naz.htm) «per spirito di servizio e come una
sfida personale, forse» -- ha aggiunto lei stessa in seguito -- «senza
una piena consapevolezza delle criticità della situazione».\
Dall\'aprile 1973 lasciò la direzione della Biblioteca nazionale di
Firenze tornando a Roma come ispettrice al Ministero della pubblica
istruzione, finché nel marzo 1981 le fu affidata la direzione della
[Biblioteca nazionale centrale di Roma](/aib/stor/teche/rm-naz.htm).
Accanto a uno sforzo organizzativo e gestionale di rilievo, furono molte
e varie le attività da lei portate avanti, finalizzate da una parte a
progetti di respiro anche internazionale in ambito conservativo e
codicologico, dall\'altra al rilancio dell\'istituto e alla sua precipua
funzione di promozione della cultura nazionale, oltre a quella di
archivio della memoria scritta. Numerose furono le mostre d\'impronta
didattica allestite dalla Biblioteca e le esposizioni temporanee per la
valorizzazione dei fondi rari o speciali; furono anche istituite una
Sala umanistica per la consultazione e una Sezione Braille. Nel gennaio
1988 cessò dal servizio per limiti d\'età.\

Socia dell\'Associazione italiana biblioteche dal dopoguerra, partecipò
a vari suoi congressi. Nel 1967 fu eletta nel [Comitato
regionale](/aib/stor/sezioni/laz.htm) del Lazio da cui si dimise perché
eletta anche nel [Consiglio direttivo](/aib/stor/cariche60.htm) per il
triennio 1967-1969 e nominata segretaria nazionale. Confermata nel
[Consiglio direttivo](/aib/stor/cariche69.htm), ricoprì la carica di
vicepresidente dal 1969 al 1972. Alla fine del 1972 fu eletta nel
[Comitato regionale](/aib/stor/sezioni/tos.htm) della Toscana, da cui si
dimise pochi mesi dopo per il ritorno a Roma.\
Fu anche socia ordinaria della Società romana di storia patria e
dell\'Arcadia.

Tiziana Stagi

Alberto Petrucciani - Tiziana Stagi. *[Il lavoro in biblioteca? Non è
mai una questione di \"ordinaria amministrazione\": conversazione con
Anna Maria Giorgetti
Vichi](http://aibstudi.aib.it/article/view/11368/10612)*. (Profili).
«AIB studi», 55 (2015), n. 3, p. 411-425, con una nota biografica e la
*Bibliografia degli scritti di Anna Maria Giorgetti Vichi*.

Angela Adriana Cavarra. *In ricordo di Anna Maria Vichi Giorgetti*.
(Professione bibliotecari). «AIB notizie», mag. 2018,
\<<http://aibnotizie.aib.it/in-ricordo-di-anna-maria-vichi-giorgetti/>\>.

Angela Adriana Cavarra. *Anna Maria Giorgetti Vichi: una bibliotecaria
senza tempo*. «Accademie & biblioteche d\'Italia», n. s., 13 (2018), n.
1/2, p. 7-21: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-02, ultimo aggiornamento 2023-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/giorgetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
