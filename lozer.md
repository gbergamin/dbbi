![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](lozer.jpg){height="250"}

## Lozer, Giuseppe

(Budoia PN 24 luglio 1880 -- Pordenone 4 maggio 1974)

Sacerdote, laureato in teologia, parroco di Torre di Pordenone dal 1902,
fu personaggio di primo piano nel movimento cattolico democratico nei
primi decenni del Novecento. A Torre di Pordenone diede vita a numerose
iniziative sociali (la Cassa operaia, diverse cooperative, un sindacato
e, nel 1910, una Biblioteca popolare circolante) e collaborò col
Segretario dell\'emigrazione per l\'assistenza ai lavoratori che
emigravano soprattutto nei paesi di lingua tedesca. Attivissimo e
battagliero, entrò in vivaci contrasti con le organizzazioni socialiste
e comuniste, ebbe gravi noie per le posizioni pacifiste assunte negli
anni della Grande guerra, venendo anche arrestato, e subì poi le
persecuzioni dello squadrismo fascista.\
Nel 1929 venne destinato come delegato del Vescovo a San Vito al
Tagliamento, ma per l\'opposizione e le intimidazioni delle autorità
fasciste dovette lasciare il Friuli. Negli anni Trenta diresse la
Biblioteca del Seminario della Diocesi di Concordia. Durante la
Repubblica sociale venne arrestato due volte dai fascisti.\
Dopo la fine della guerra tornò a Torre di Pordenone, dove fu ancora
parroco dal 1947 al 1957, e ricostituì al principio del 1948 la
Biblioteca popolare circolante, che diresse fin verso la fine degli anni
Cinquanta.\
Socio dell\'Associazione italiana biblioteche negli anni Cinquanta e
Sessanta, venne nominato socio onorario nel 1969.\
Nel 1959 era stato insignito della medaglia d\'argento dei benemeriti
della cultura.\
Sono intitolate al suo nome la Biblioteca civica di Budoia, dove si
conserva un fondo di suoi libri, e una Scuola media di Pordenone.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 885.

Giorgio E. Ferrari. \[Nota su G. Lozer, *Torre di Pordenone: memorie
storiche e cronache recenti*, Pordenone 1963\]. «Lettere venete», n.
9/12 (gen.-dic. 1963), p. 198-200.

*Dizionario biografico friulano*. 4ª ed. Udine: Designgraf, 2007, p.
460, con una fotografia.

Luca Gianni. *Lozer Giuseppe (1880-1974)*. In: *Dizionario biografico
dei friulani*,
\<<http://www.dizionariobiograficodeifriulani.it/lozer-giuseppe/>\> (con
alcuni riferimenti bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-18, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/lozer.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
