![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Rinaldi, Angelo Maria

(Trescore Balneario BG 10 luglio 1900 -- Treviglio BG 30 ottobre 1967)
:::

Studiò al Seminario vescovile di Bergamo, avendo tra gli insegnanti
anche Angelo Roncalli, il futuro Giovanni XXIII, e frequentò poi il
biennio di Scienze sociali all\'Università cattolica di Milano, dove
conseguì il diploma di biblioteconomia.\
Alla fine della Prima guerra mondiale prese parte alle operazioni in
Albania e subì un periodo di prigionia a Tepeleni.\
Lavorò per oltre trent\'anni alla Biblioteca civica di Treviglio, che
diresse dal marzo 1933. Nei primi anni riordinò la Biblioteca, che dopo
trent\'anni di chiusura al pubblico e dispersioni era stata
provvisoriamente ordinata e riaperta nell\'ottobre 1929, e si adoperò
per un notevolissimo incremento dei lettori e dei prestiti. Per il suo
sviluppo il Comune fece costruire un nuovo edificio, destinato ad
accogliere tutti gli istituti culturali cittadini, che venne inaugurato
nell\'ottobre 1935; nell\'occasione pubblicò una breve relazione su
«Accademie e biblioteche d\'Italia».\
Si deve a lui, nel dopoguerra, anche l\'istituzione delle biblioteche
rionali e dei posti di prestito nelle frazioni.\
Venne collocato a riposo con il 1º luglio 1966 ma continuò a collaborare
all\'attività della Biblioteca, come consulente, fino alla morte.\
Socio dell\'Associazione italiana biblioteche dal 1933, fu assiduamente
presente ai suoi congressi nell\'anteguerra e poi ancora negli anni
Cinquanta e Sessanta.\
Fu anche ispettore bibliografico onorario e collaborò dal 1963 al 1966
con la sede di Milano dell\'Ente nazionale per le biblioteche popolari e
scolastiche per lo sviluppo delle biblioteche comunali nella provincia
di Bergamo e la formazione professionale dei bibliotecari.\
Studioso di storia locale e del Risorgimento, di Tommaso Grossi e del
Manzoni, fu autore di varie pubblicazioni, tra le quali una guida di
Treviglio e alcuni contributi basati sul materiale documentario
conservato nella Biblioteca civica e nell\'Archivio storico, e collaborò
all\'«L\'Eco di Bergamo» (fin dal 1924) e al settimanale «Il popolo
cattolico» di Treviglio. Fu membro della Società storica lombarda (dal
1937) e dell\'Ateneo di Bergamo (dal 1945).\
Fu anche impegnato nell\'Azione cattolica e in varie opere sociali,
durante la Resistenza fu membro del CLN e nel dopoguerra ebbe cariche
direttive nelle ACLI e nei sindacati.\
Un fondo di sue carte di carattere storico è conservato alla Biblioteca
civica di Bergamo.

Alberto Petrucciani

Teresa Rogledi. *Ricordo di Angelo Maria Rinaldi*. «Bollettino
d\'informazioni AIB», 7 (1967), n. 6, p. 163 (che lo dice morto il 1º
novembre).

Giovanni Bellini. *Angelo Maria Rinaldi*. «La parola e il libro», 51
(1968), n. 2, p. 119-120.

e\. a. \[Ettore Apollonj\]. *\... Ricordiamo*. «Almanacco dei
bibliotecari italiani», 1969, p. 110-111: 110.

Giuliana Donati Petteni. *Lo storico Angelo Maria Rinaldi*. «Atti
dell\'Ateneo di scienze lettere ed arti di Bergamo», 36 (1971/72), p.
297-311. Commemorazione tenuta all\'Ateneo il 2 marzo 1972, con
l\'elenco delle pubblicazioni. Pubblicato nel 1974.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 148-149 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2021-03-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rinaldi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
