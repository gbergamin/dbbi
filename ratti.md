![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ratti.jpg){height="250"}

## Ratti, Achille

(Desio MI 31 maggio 1857 -- Città del Vaticano 10 febbraio 1939)

Ordinato sacerdote nel dicembre 1879 e laureato nel 1882 a Roma,
all\'Università Gregoriana, in teologia, filosofia e diritto canonico,
insegnò sacra eloquenza e teologia nei Seminari di Milano.\
Nominato dottore della Biblioteca Ambrosiana nel novembre del 1888, si
dedicò a studi di storia ecclesiastica in particolare lombarda. Pubblicò
gli *Acta ecclesiae Mediolanensis* e il *Liber diurnus Romanorum
pontificorum* (su un codice di Bobbio del IX secolo conservato in
Ambrosiana) e nel 1913 il *Missale duplex*.\
Aderì subito alla Società bibliografica italiana, entrando nel suo primo
Consiglio direttivo (1896), in cui fu confermato per due mandati, e
rimanendone socio fino alla sua estinzione.\
Riordinò e migliorò l\'Ambrosiana, restaurando le vecchie sale della
Pinacoteca (1906), ricostruì l\'antico Museo Settala, insieme al
[Ceriani](ceriani.htm) istituì un gabinetto fotografico e un laboratorio
di restauro. Dotò la Biblioteca di impianti per la sicurezza
antincendio. Nel gennaio del 1907 pubblicò la *Guida sommaria per il
visitatore della Biblioteca Ambrosiana e delle collezioni annesse*.\
Divenne prefetto, alla morte di mons. [Ceriani](ceriani.htm), nel marzo
1907. Ottenne per la Biblioteca Ambrosiana l\'eredità di Ausonio
Franchi, quanto rimaneva dei manoscritti latini e degli stampati della
Biblioteca Trotti-Bentivoglio, i 1610 codici arabi Caprotti e una
collezione di libri giapponesi.\
Collaboratore dell\'«Archivio storico lombardo» e dei «Rendiconti del
reale Istituto lombardo di scienze e lettere», scrisse numerosi
contributi storico-letterari, filologici, artistici e di storia
religiosa. Dell\'Istituto lombardo fu nominato socio corrispondente nel
1895, effettivo nel 1901 e poi onorario nel 1922.\

Nel novembre 1911 venne nominato viceprefetto della Biblioteca Vaticana
ma per alcuni mesi divise il suo impegno fra le due biblioteche,
lasciando definitivamente la direzione dell\'Ambrosiana nel 1912 e
assumendo poi, dal 1º settembre 1914, la carica di prefetto della
Vaticana. Nella Vaticana si impegnò particolarmente, nonostante il
difficile periodo bellico, per l\'allestimento di un catalogo generale
unificato dei libri a stampa e per la revisione delle collezioni di
manoscritti bisognose di interventi di conservazione e restauro.\
Nell\'aprile 1918 il papa Benedetto XV lo scelse per una missione
diplomatica come visitatore apostolico in Polonia, nel giugno 1919
divenne nunzio apostolico, lasciando definitivamente la direzione della
Biblioteca, e meno di tre anni dopo, il 6 febbraio 1922, venne eletto al
soglio pontificio con il nome di Pio XI. Era stato consacrato vescovo
nell\'ottobre 1919 e nominato cardinale e arcivescovo di Milano nel
giugno 1921.\
Restò molto legato al mondo delle biblioteche: seguì sempre da vicino la
vita della Biblioteca Vaticana, facendo realizzare la ristrutturazione
della sua sede e avviando la collaborazione con il Carnegie Endowment,
aderì al primo Congresso mondiale delle biblioteche e di bibliografia
(1929), ricevendo i congressisti in udienza nel Salone Sistino, e fece
inviare messaggi augurali ad alcuni congressi dell\'Associazione
italiana biblioteche.

Simonetta Buttò

Giuseppe Fumagalli. *La bibliografia*. Roma: Fondazione Leonardo per la
cultura italiana, 1923, p. XIV.

Giuseppe Fumagalli. *Achille Ratti*. Roma: Formiggini, 1925. 64 p.: 1
ritr.

Gino Borghezio. *Pio XI e la Biblioteca Vaticana*. «La bibliofilia», 31
(1929), n. 6/7, p. 210-231.

*Aneddoti bibliografici*, raccolti da Giuseppe Fumagalli. Roma:
Formiggini, 1933, p. 168-171.

Giovanni Galbiati. *Un papa che fu bibliotecario*. «Accademie e
biblioteche d\'Italia», 13 (1938/39), n. 3, p. 227-238.

Giovanni Galbiati. *La produzione scientifica di Achille Ratti*.
«Aevum», 13 (1939), n. 3, p. 301-312.

Eugène Tisserant. *Pius XI as librarian*. «The library quarterly», 9
(1939), n. 4, p. 389-403, ill.

E. Carusi. *Monsignor Achille Ratti e il restauro dei codici nella
Vaticana*. «Bollettino del R. Istituto di patologia del libro», 1
(1939), n. 1, p. 12-14.

Nello Vian. *Rituale in biblioteca*. «Almanacco dei bibliotecari
italiani», 1955, p. 165-168.

Nello Vian. *Achille Ratti bibliotecario (nel centenario della
nascita)*. «Almanacco dei bibliotecari italiani», 1957, p. 141-148, con
una fotografia.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 116.

Nello Vian. *Achille Ratti bibliotecario* e *Il bibliotecario e il
bersagliere*, in *Il leone nello scrittoio*, Reggio Emilia: Città
armoniosa, 1980, p. 199-200 e 201-202.

*Un papa già bibliotecario: a 50 anni dalla morte di papa Pio XI*.
«Bollettino di informazione / Associazione bibliotecari ecclesiastici
italiani», n. 10 (giu. 1989), p. 1.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 171, 203.

Nicoletta M. Hary. *American philanthropy in Europe: the collaboration
of the Carnegie Endowment for International Peace with the Vatican
Library*. «Libraries & culture», 31 (1996), n. 2, p. 364-379.

Francesco Mazzoni. *Lettere di Achille Ratti a Pio Rajna*. In: *Per
Alberto Piazzi: scritti offerti nel 50º di sacerdozio*, a cura di Carlo
Albarello, Giuseppe Zivelonghi. Verona: Biblioteca capitolare di Verona,
1998, p. 255-272: ill.

Nello Vian. *Figure della Vaticana e altri scritti: uomini, libri e
biblioteche*, a cura di Paolo Vian. Città del Vaticano: Biblioteca
apostolica vaticana, 2005. XIV, 412 p.: ill. (Studi e testi; 424).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 381-382.

Francesco Margiotta Broglio. *[Pio XI,
papa](http://www.treccani.it/enciclopedia/papa-pio-xi_%28Dizionario-Biografico%29/)*.
In: *Dizionario biografico degli italiani*. Vol. 84. Roma: Istituto
della Enciclopedia italiana, 2015, p. 48-58.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-26, ultimo aggiornamento 2022-12-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ratti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
