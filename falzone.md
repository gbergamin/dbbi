![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](falzone.jpg){height="250"}

## Falzone, Giovanni

(Bologna 22 novembre 1906 -- Bologna 1º aprile 1972)

Assunto dal Comune di Bologna con la qualifica di distributore nel 1932,
dopo poco più di un anno venne nominato responsabile della Biblioteca
popolare, che era stata aggregata nel 1929 alla Biblioteca della Casa
del Fascio, fondata da Leandro Arpinati nel 1925.\
La Biblioteca popolare, creata nel 1909 da [Albano
Sorbelli](sorbelli.htm), direttore della Biblioteca dell\'Archiginnasio,
nel corso degli anni Venti era entrata in crisi a causa delle scarse
risorse messe a disposizione dall\'amministrazione comunale, fino alla
decisione di aggregarla alla Biblioteca della Casa del Fascio, dove
mantenne comunque la propria autonomia. Il responsabile della Biblioteca
popolare era nominato da Sorbelli, ma doveva essere una figura gradita
alla Federazione fascista bolognese, come Falzone, che poteva vantare
l\'iscrizione al P.N.F. nel 1920, prima della marcia su Roma.\
Si era già fatto conoscere per i suoi scritti apparsi su «Giovinezza
fascista: periodico bolognese della Legione avanguardisti e balilla»,
rivista uscita tra il 1923 e il 1928. Numerosi suoi articoli, poesie e
recensioni appariranno poi su «L\'Italia giovane: rivista quindicinale
di politica e cultura», che di «Giovinezza fascista» era la
continuazione e che fu pubblicata fino al 1935.\
Nel 1941 sovraintese al trasloco della Biblioteca della Casa del Fascio,
di cui di fatto era divenuto il responsabile, e della Biblioteca
popolare presso la nuova sede della G.I.L. (Gioventù italiana del
littorio). Nel 1940 si laureò in giurisprudenza, all\'Università di
Bologna, e nel 1941 divenne responsabile dell\'Ufficio 4P (Preparazione
Politica Professionale Propaganda) della G.I.L., assumendo quindi la
direzione della rivista «Gioventù italiana del Littorio: bollettino del
comando federale di Bologna». Dal novembre del 1942 il bollettino
ufficiale della G.I.L. cambiò titolo in «Il Setaccio: rivista mensile
della G.I.L. bolognese», di cui uscirono sei numeri tra il novembre 1942
e il maggio del 1943. La rivista aveva tra i suoi fondatori e principali
redattori Pier Paolo Pasolini.\

Nel 1946 fu sottoposto a provvedimenti disciplinari per irregolarità
nella conduzione della Biblioteca popolare e fu costretto a rientrare
all\'Archiginnasio.\
Negli anni successivi proseguì la carriera come bibliotecario comunale,
riconquistando la fiducia del direttore [Serra Zanetti](serraz.htm).
Dopo aver ricoperto importanti incarichi nell\'Archiginnasio, nel 1961
fu nominato responsabile della Biblioteca comunale dei ragazzi, che era
stata inaugurata il 16 giugno 1954 all\'interno dei Giardini Regina
Margherita. Nello stesso periodo svolse un\'intensa attività incentrata
sulla letteratura per l\'infanzia, sia come prolifico autore di libri
per ragazzi che come giornalista, anche radiofonico.\
Nel 1971 concluse la sua carriera di bibliotecario con la qualifica di
vicedirettore.\
Compare fra i soci dell\'Associazione italiana biblioteche almeno dal
1950 al 1967.\
Sulla sua tomba nella Certosa di Bologna si legge «scrittore per
l\'infanzia».

Maurizio Avanzolini

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 589.

Maurizio Avanzolini. *[Libri nella tormenta: la biblioteca della Casa
del Fascio di
Bologna](http://badigit.comune.bologna.it/mostre/pubblica_lettura/Libri%20nella%20tormenta1-%202016.pdf)*,
disponibile sul sito *Cento anni per tutti: libri e pubblica lettura a
Bologna 1909-2009*,
\<<http://badigit.comune.bologna.it/mostre/pubblica_lettura/Libri%20nella%20tormenta1-%202020.pdf>\>.

Maurizio Avanzolini. *L\'esordio dimenticato di Pier Paolo Pasolini:
l\'articolo \"Nota sull\'odierna poesia\" pubblicato nella rivista della
GIL bolognese (aprile 1942)*. «Studi pasoliniani», 11 (2017), p. 93-109.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-05-08, ultimo aggiornamento 2020-05-11, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/falzone.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
