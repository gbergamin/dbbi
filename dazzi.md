![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](dazzi.jpg){height="250"}

## Dazzi, Manlio (Manlio Torquato)

(Parma 17 aprile 1891 -- Padova 31 luglio 1968)

Laureato in lettere all\'Università di Padova nel 1913, fu poi per breve
tempo professore d\'italiano all\'Istituto tecnico di Foligno.\
Diresse dal 1914 al 1920 la [Biblioteca](/aib/stor/teche/ro-con.htm) e
la Pinacoteca dell\'Accademia dei Concordi, a Rovigo, impegnandosi
particolarmente nel riordino della collezione d\'arte e nelle iniziative
culturali locali.\
Partecipò da volontario alla Prima guerra mondiale, come tenente di
fanteria, venendo ferito nel 1915 sull\'Altopiano di Asiago e cadendo
poi prigioniero degli Austriaci. Tornato dal campo di prigionia nella
primavera del 1916, combatté ancora sul Carso e sulla Bainsizza,
conseguendo una medaglia di bronzo al valore.\
Dal 1º gennaio 1921 fino al 1926 diresse la Biblioteca Malatestiana di
Cesena, a cui dette un grande impulso soprattutto per quanto riguarda il
servizio al pubblico, ma anche la presenza culturale nella città. Fece
realizzare inoltre un coraggioso restauro della sede. A Cesena tenne
anche l\'insegnamento di storia dell\'arte al Liceo classico e fece
parte del Consiglio direttivo della Società degli amici dell\'arte,
costituita nel 1922.\
Nel 1926 lasciò Cesena, a quando pare anche per i rapporti un po\'
deteriorati con l\'amministrazione comunale che non vedeva di buon
occhio la sua autonomia e intraprendenza, e per un trentennio diresse la
Biblioteca Querini Stampalia di Venezia, dove portò avanti il
rinnovamento avviato dal [Segarizzi](segarizzi.htm). A Venezia fu anche
docente al Liceo artistico e incaricato dell\'insegnamento di estetica
nell\'Istituto universitario di architettura; dal 1931 al 1935 diresse
la rivista «Ateneo veneto» e dal 1930 al 1936 fu segretario
dell\'Ateneo. Fu inoltre socio della Deputazione di storia patria per le
Venezie (corrispondente dal 1926, effettivo dal 1934).\

Notoriamente antifascista, sospettato durante l\'occupazione tedesca,
nella primavera del 1944 dovette rifugiarsi in Svizzera, riprendendo
l\'attività a Venezia dopo la Liberazione.\
Socio dell\'Associazione dei funzionari delle biblioteche e dei musei
comunali e provinciali negli anni Venti e dell\'Associazione italiana
biblioteche dalla fondazione (1930), aderì alla sua ricostituzione nel
1948 e fece parte del [Comitato regionale](/aib/stor/sezioni/ven-or.htm)
della Sezione del Veneto orientale dal 1950 al 1957.\
Poeta e romanziere, critico e attento osservatore della poesia e della
narrativa contemporanea, traduttore di classici francesi da Molière e
Racine a Baudelaire e Valéry, studioso della letteratura e delle
tradizioni del Veneto (*Il fiore della lirica veneziana*, Venezia:
Pozza, 1956-1959), si occupò anche di problemi di catalogazione,
particolarmente negli anni Venti, e di storia dell\'editoria, col volume
postumo *Aldo Manuzio e il dialogo veneziano di Erasmo* (Vicenza: Pozza,
1969). Svolse inoltre un\'intensa attività giornalistica, nel dopoguerra
-- dopo l\'adesione al Partito comunista italiano -- anche su temi
politici, e collaborò con alcuni brevi scritti a «Notizie A.I.B.».\
Lasciò le sue carte, compreso il ricco carteggio, alla Biblioteca
Marciana di Venezia.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 125.

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 302.

Lino Lazzarini. *Manlio Dazzi*. «Il libro italiano», 5 (1941), n. 2, p.
174-183, con un elenco di scritti. Poi in: Vittorio Lazzarini - Lino
Lazzarini. *Maestri, scolari, amici: commemorazioni e profili di storici
e letterati a Padova e nel Veneto alla fine dell\'Ottocento e nel
Novecento*, a cura di Giorgio Ronconi, Paolo Sambin. Trieste: LINT,
1999, p. 301-306.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 295-296; 6ª ed., ivi, 1957, p. 175; 7ª ed.,
ivi, 1961, p. 214.

*Manlio Dazzi*. In: *Ritratti su misura di scrittori italiani*, a cura
di Elio Filippo Accrocca. Venezia: Sodalizio del libro, 1960, p.
145-146.

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p.
298-299.

Ugo Facco De Lagarda. *Ricordo di Manlio Dazzi*. «Ateneo veneto», n.s.,
6 (1968), n. 2, p. 411-414.

Ugo Fasolo. *Manlio Dazzi (1891-1968)*. «Lettere venete», n. 22/25
\[1973\], p. 14.

Gianfranco Folena. *Umanità di Manlio Dazzi*. «Atti e memorie
dell\'Accademia patavina di scienze lettere ed arti», 85 (1972/73),
parte I, p. 65-77, 1 ritratto, con la *Bibliografia degli scritti di
Manlio Dazzi*, a cura di Bianca Tamassia Mazzarotto, p. 78-133.

*Dizionario generale degli autori italiani contemporanei*. Firenze:
Vallecchi, 1974, vol. 1, p. 395.

Leandro Angeletti. [*Dazzi,
Manlio*](http://www.treccani.it/enciclopedia/manlio-dazzi_(Dizionario-Biografico)/).
In: *Dizionario biografico degli italiani*. Vol. 33. Roma: Istituto
della Enciclopedia italiana, 1987, p. 189-191 (con varie inesattezze).

*La Biblioteca Malatestiana di Cesena*, a cura di Lorenzo Baldacchini.
Roma: Editalia, 1992, p. 151-153, 165.

Alessandro Scarsella. *Bontempelli a Dazzi, Bontempelli a Venezia*.
«Miscellanea Marciana», 7/9 (1992-1994), p. 459-471. Stampato nel 1996.

Nulla Romandini Dazzi. *Manlio Torquato Dazzi*. In: *Profili veneziani
del Novecento*, a cura di Giovanni Distefano, Leopoldo Pietragnoli. 8.
Venezia: Supernova, 2003, p. 37-61: ill.

Alessandro Scarsella. *\"Nessuno prima di lui\": ancora umanità di
Manlio Dazzi, a quarant\'anni dalla morte*. «Studi mariniani», 14/15
(dic. 2007), p. 175-181. Con edizione delle lettere di Biagio Marin a
Dazzi.

Piero Lucchi. *Il poeta e il bibliotecario: Ezra Pound e Manlio Torquato
Dazzi dalla Romagna dei Malatesti a Venezia*. In: *Humanistica Marciana:
saggi offerti a Marino Zorzi*, a cura di Simonetta Pelusi e Alessandro
Scarsella. Milano: Biblion, 2008, p. 231-251: tav.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 157-158 (con alcune inesattezze).

Un vivo ringraziamento alla figlia dello scrittore per le notizie
fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-09, ultimo aggiornamento 2021-03-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/dazzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
