![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo

![\[Ritratto\]](deluca.jpg){height="250"}

## De Luca, Ugo

(Picciano PE 20 settembre 1930 -- Francavilla a Mare CH 18 aprile 2020)

Studiò al Liceo classico di Chieti, ottenendo il diploma di maturità nel
1949, e poi all\'Università di Roma, dove conseguì la laurea in
giurisprudenza nel 1953. Fu poi dal 1960 insegnante di lingua francese
nell\'Istituto di avviamento professionale di Civitella Casanova e
svolse anche le funzioni di preside incaricato fino al 1964.\
Nel 1965 vinse il concorso per la direzione della Biblioteca provinciale
\"A. C. De Meis\" di Chieti e prese servizio il 14 aprile dello stesso
anno. Alla fine degli anni Sessanta la Biblioteca \"De Meis\", per
iniziativa della Soprintendenza bibliografica per l\'Abruzzo e Molise,
venne indicata come istituzione cardine del costituendo Sistema
bibliotecario provinciale nell\'ambito del Servizio nazionale di
lettura, un organico intervento dello Stato nel settore delle
biblioteche pubbliche. De Luca assunse quindi anche l\'incarico di
direttore del Sistema bibliotecario provinciale e iniziò un intenso
lavoro per la realizzazione della rete bibliotecaria provinciale.\
In quegli anni lavorò con molto impegno anche per l\'Associazione
italiana biblioteche come socio (dal 1966) e come promotore della
ricostituzione della Sezione regionale abruzzese. Per un decennio, dal
1973 al 1984, per quattro mandati consecutivi, venne eletto presidente
della [Sezione Abruzzo](/aib/stor/sezioni/abr.htm) dell\'AIB, dopo aver
già fatto parte del Comitato regionale eletto nel 1967. In quel periodo
fu molto attivo nell\'Associazione con l\'obiettivo di aumentare sia il
numero sia la preparazione dei bibliotecari abruzzesi, ma anche di
sviluppare un dibattito pubblico sull\'importanza del servizio
bibliotecario. A questo scopo, e su sua proposta, il Comitato abruzzese
si impegnò nella realizzazione di un notiziario come mezzo di
comunicazione e approfondimento delle tematiche tra gli addetti ai
lavori, ma utile soprattutto per far conoscere il mondo delle
biblioteche agli amministratori degli enti locali, ai sindacati, ai
mezzi d\'informazione e alle comunità in cui queste strutture operano
realizzando un servizio fondamentale per la crescita culturale della
popolazione e per lo sviluppo delle comunità stesse. Il periodico
«Biblioteche d\'Abruzzo», nato nel 1983, restò in vita fino al 1992
svolgendo un proficuo lavoro di promozione del servizio bibliotecario
pubblico.\

Terminò il suo servizio come direttore della Biblioteca \"De Meis\" il
1º settembre del 1992.\
Anche dopo il pensionamento continuò il suo impegno nell\'Associazione:
dal 1991 al 1993 fu nuovamente membro del [Comitato esecutivo
regionale](/aib/stor/sezioni/abr.htm) della Sezione Abruzzo e nel
triennio 2000-2003 venne eletto al [Collegio dei
probiviri](/aib/stor/cariche91.htm).\
Nel decennio 1966-1975 aveva svolto anche attività d\'insegnamento
nell\'Università degli studi \"G. D\'Annunzio\", presso la cattedra di
paleografia e diplomatica della Facoltà di lettere e filosofia e,
nell\'anno accademico 1974/75, presso la cattedra di sociologia.\
Pubblicò una monografia sulla Biblioteca (*La Biblioteca provinciale A.
C. De Meis di Chieti*, Chieti 2000), oltre al catalogo dei periodici
abruzzesi posseduti (Chieti 1971, in collaborazione con [Mario
Zuccarini](zuccarini.htm)) e ad alcuni cataloghi di mostre. Curò inoltre
alcune pubblicazioni sul territorio.

Terzio Di Carlo

*Chi è d\'Abruzzo: anno 1966*, a cura di Roberto Simari. Sulmona:
D\'Amato, 1966, p. 69.

*[Ugo De Luca bibliotecario rigoroso e
innovativo](https://www.aib.it/negozio-aib/novita/ugo-de-luca-bibliotecario-rigoroso-e-innovativo/)*,
a cura di Terzio Di Carlo, Cinzia Falini, Francesco Lullo. Roma:
Associazione italiana biblioteche, 2021. 70 p.: ill. (Sezioni regionali
AIB. Abruzzo, 1). Contiene fra l\'altro: Terzio Di Carlo, *Ugo De Luca:
profilo biografico*, p. 9-11, e *L\'uomo: un gentiluomo colto*, p.
13-16; Francesco Lullo, *Il bibliotecario: tra rigore scientifico e
innovazione*, p. 17-21; *Testimonianze* (Ezio Burri, *Una persona che
non dimenticherò mai*, p. 25-26; Walter Capezzali, *Elogio di un
collega, ricordo di un amico*, p. 27-29; Gianfranco Conti, *Ugo De Luca
bibliotecario*, p. 31-32; Antonella De Luca, *Il palazzo delle
meraviglie*, p. 33-34; Elio Giannetti, *Ugo De Luca: la forza della
convinzione*, p. 35-38; Luigi Ponziani, *Per Ugo De Luca*, p. 39-40;
Tito Vezio Viola, *Sensazioni di memoria*, p. 41-43).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-03-07, ultimo aggiornamento 2022-12-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/deluca.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
