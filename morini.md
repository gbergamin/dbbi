![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Morini, Ugo

(Firenze 17 ottobre 1861 -- Firenze 28 aprile 1944)
:::

Militare in gioventù, raggiunse il grado di capitano nel 6º reggimento
dei Cacciatori delle Alpi. Molti anni dopo scrisse per la collana dei
\"Manuali Hoepli\" un *Manuale per l\'ufficiale del Regio Esercito
italiano* (Milano 1896).\
Entrò nella carriera delle biblioteche governative il 1º ottobre 1881
come alunno assistente alla Biblioteca nazionale centrale di Firenze e
due anni dopo fu nominato assistente di 4ª classe e destinato alla
Biblioteca universitaria di Catania. Nel 1885, quando venne confermato
definitivamente nei ruoli, lavorava alla Biblioteca universitaria
Alessandrina di Roma. Tornò poi a Firenze, alla Biblioteca Marucelliana,
e nell\'agosto 1892 venne promosso sottobibliotecario di 2ª classe.\
Nell\'aprile 1893 superò l\'esame di abilitazione all\'ufficio di
bibliotecario e in seguito conseguì anche la laurea in lettere.\
Nel luglio 1893 venne trasferito nuovamente alla Biblioteca Alessandrina
e in novembre venne promosso per merito sottobibliotecario di prima
classe. A Roma si occupò anche dell\'ordinamento del Museo Tassiano a S.
Onofrio.\
Nell\'aprile 1898 venne incaricato della direzione della [Biblioteca
universitaria di Pisa](/aib/stor/teche/pi-uni.htm) e nel febbraio 1901
ebbe finalmente la promozione a bibliotecario. In questo periodo
contribuì con un breve saggio su *La tipografia in Pisa dal sec. XV alla
metà del sec. XIX* alla *Miscellanea storico-letteraria a Francesco
Mariotti nel cinquantesimo anno della sua carriera tipografica* (Pisa
1907) e collaborò con un paio d\'interventi alla «Rivista delle
biblioteche».\
Diresse la Biblioteca universitaria fino al febbraio del 1911, quando fu
sospeso dal servizio a seguito di un\'ispezione che aveva rilevato
irregolarità nella gestione contabile e sostituito il 1º marzo da [Guido
Manacorda](manacorda.htm). Nonostante fosse stato assolto in aprile nel
processo per peculato davanti al Tribunale di Pisa, per insussistenza
delle accuse, fu licenziato dal 1º settembre, senza rientrare in
servizio.\
Tornò a vivere a Firenze e collaborò con l\'Accademia degli Immobili e
l\'Arciconfraternita della Misericordia. Nel 1912 ordinò e inventariò
l\'archivio dell\'Accademia degli Immobili, pubblicando diverso tempo
dopo il volume *La R. Accademia degli Immobili ed il suo Teatro \"La
Pergola\" (1649-1925)* (Pisa 1926). Dell\'Arciconfraternita della
Misericordia curò l\'archivio dal 1930 alla morte, organizzò nel 1931
una mostra documentaria e inventariò nel 1942 la raccolta dei cimeli.
Pubblicò inoltre un volume di *Documenti inediti o poco noti per la
storia della Misericordia di Firenze (1240-1525)* (Firenze 1940).\
Fu socio della Società bibliografica italiana dal 1897 fino almeno al
1900, collaborò alla «Rivista delle biblioteche» e pubblicò alcuni
scritti sulla Biblioteca universitaria di Pisa e sulla storia della
stampa nella città.\
In seguito pubblicò altri lavori storico-documentari e scritti di
araldica.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1025.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 178.

*La causa del bibliotecario della R. Università*. «Gazzetta pisana», 10,
n. 18 (30 apr. 1911), p. \[3\].

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 275.

*Chi è?: dizionario degli italiani d\'oggi*. 2ª ed. Roma: A. F.
Formiggini, 1931, p. 516; 3ª ed., Roma: A. F. Formiggini, 1936, p. 620;
4ª ed., Roma: Cenacolo, 1940, p. 638.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 64, 88, 102 e 198.

Alessandra Pesante. *Per una storia della Biblioteca universitaria nella
prima metà del \'900*. In: *La Sapienza di Pisa*, a cura di Romano Paolo
Coppini, Alessandro Tosi. Pisa: Plus-Pisa University Press, 2004, p.
101-111.

*[L\'Accademia degli Immobili, \"proprietari del teatro di via della
Pergola in Firenze\":
inventario](http://www.archivi.beniculturali.it/dga/uploads/documents/Strumenti/Strumenti_CLXXXIX.pdf)*,
a cura di Maria Alberti, Antonella Bartoloni e Ilaria Marcelli.
\[Roma\]: Ministero per i beni e le attività culturali, Direzione
generale per gli archivi, 2010. XII, 609 p.: tav. (Pubblicazioni degli
archivi di Stato. Strumenti; 189).

*I provveditori della Misericordia nel corso dei secoli*, a cura di
Foresto Niccolai. Borgo S. Lorenzo (FI): All\'Insegna del Giglio, 2010,
p. 83, 93-94.

Si ringrazia vivamente Barbara Maria Affolter per le informazioni
fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-05, ultimo aggiornamento 2022-02-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/morini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
