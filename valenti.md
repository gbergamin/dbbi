![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

\
![\[Ritratto\]](valenti.jpg)

## Valenti, Maria

(Firenze 15 settembre 1926 -- Roma 28 dicembre 1979)

Laureata in lettere nel 1949, conseguì poi il diploma della Scuola
vaticana di biblioteconomia.\
Assunta per concorso alla Biblioteca del Consiglio nazionale delle
ricerche, vi rimase poco tempo, avendo vinto anche il concorso per la
Biblioteca dell\'Istituto superiore di sanità, dove prese servizio
nell\'agosto 1951. Fu a capo della Sezione di catalogazione e
soggettazione ed ebbe anche l\'incombenza di addestrare il personale
direttivo di nuova assunzione. Dal 1965 divenne vicedirettrice della
Biblioteca e responsabile della Sezione informazioni e prestiti.\
Dal 1972, e fino alle dimissioni dall\'impiego (21 maggio 1973), fu
direttore facente funzioni della Biblioteca.\
Socia dell\'Associazione italiana dal 1950, nell\'Assemblea di
Chianciano fu eletta nel [Comitato direttivo
provvisorio](/aib/stor/cariche60.htm) (1960-1961), con la funzione di
segretario e negli ultimi tempi anche di tesoriere; rieletta due volte
nel Consiglio direttivo (1961-1964 e 1964-1967), fu segretario nazionale
dell\'Associazione fino a settembre 1964. Fece anche parte del [Comitato
regionale](/aib/stor/sezioni/laz.htm) del Lazio (nel 1960-1961 e, come
presidente, dal 1977 alla morte) e del Collegio dei probiviri
(1969-1972).\

Diresse il «Bollettino d\'informazioni» dell\'Associazione italiana
biblioteche dal 1974 al 1978 e curò con Maria Teresa Ronchi e Maria
Valenti il supplemento bibliografico *Biblioteche speciali e servizi
d\'informazione*, pubblicato dal 1962 al 1968.\
Fece anche parte della Commissione che elaborò le *Regole italiane di
catalogazione per autori* (1979) e della Commissione documentazione e
riproduzione documentaria dell\'UNI.\
Partecipò più volte alle Sessioni dell\'IFLA e ad attività
internazionali nell\'ambito delle biblioteche biomediche.\
Collaborò al «Bollettino d\'informazioni» e ad altre riviste
professionali italiane e straniere e curò il *Catalogo dei libri
antichi* della Biblioteca dell\'Istituto superiore di sanità, in
collaborazione con Graziella Borgia (Roma 1979), il volume dedicato ai
*Progetti di automazione nelle biblioteche italiane*, in collaborazione
con Maria Pia Carosella (Roma 1973), e, sempre con M. P. Carosella,
l\'importante e innovativo manuale *Documentazione e biblioteconomia:
manuale per i servizi di informazione e le biblioteche speciali
italiane* (Milano 1982).

Vilma Alberani

Maria Teresa Berruti. *Maria Valenti*. «Bollettino di informazioni AIB»,
19 (1979), n. 4, p. 321-322.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 173-174 (voce di Vilma Alberani).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/valenti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
