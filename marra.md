![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](marra.jpg){height="250"}

## Marra (Beth Marra), Dora

(Napoli 5 gennaio 1921 -- Trittau, Germania, 4 novembre 2012)

Amica di Lidia Croce fin dai tempi del liceo, frequentò l\'abitazione di
Benedetto Croce a via Trinità Maggiore, aiutandolo negli spostamenti di
scaffali, spolverature, selezioni di riviste da rilegare e opuscoli da
custodire in miscellanee. Si laureò in lettere all\'Università di Napoli
nel 1942 (prese poi anche una seconda laurea in filosofia, con una tesi
in parte pubblicata negli «Atti dell\'Accademia Pontaniana») e, dal
settembre 1945, appena ventiquattrenne, divenne la \"curatrice e
custode\" della biblioteca del filosofo.\
Passò poi all\'Istituto italiano per gli studi storici, fondato nel
1947, dove in qualità di bibliotecaria ordinò libri, selezionò
microfilmature, contattò librai per completare lacune di collane e
riviste, fornì assistenza bibliografica a docenti e borsisti, compilò le
statistiche dei lettori.\
Per la Hoepli, nel 1952, pubblicò le *Conversazioni con Benedetto Croce
su alcuni libri della sua biblioteca*, \"scorribanda\" attraverso libri
-- ma pure autografi, stampe, quadri, fotografie, medaglie --
collezionati da Croce in anni di insistite ricerche: una guida
impreziosita dalle note, che il filosofo era solito apporre con minuta
grafia. Seguì nel 1953 il saggio *Croce bibliofilo*, in cui tracciò la
storia della biblioteca, ricostruendo la fitta rete dei librai
antiquari, in Italia e in Europa, ai quali Croce indirizzava le sue
richieste. Nel 1954 perorò l\'ammissione al prestito dei borsisti
dell\'Istituto presso la Biblioteca universitaria di Napoli; si
congratulò con Franco Laterza, nella lettera del 9 gennaio 1958, per
l\'edizione del *Pentamerone*, che realizzava il progetto tanto
auspicato dallo stesso Croce.\
Socia dell\'Associazione italiana biblioteche almeno dal 1948, partecipò
ad alcune sue attività negli anni Cinquanta.\
Nel 1959 sposò il biologo Kurt Beth e nel 1961 avviò la catalogazione
della libreria appartenuta a Federico Chabod e donata all\'Istituto
dalla moglie Jeanne. Pensionata nel 1979, si trasferì ad Amburgo, dove
insegnò letteratura italiana.\

Ritornata a Napoli, e sollecitata da Pugliese Carratelli, licenziò per
Bibliopolis due volumi dell\'«Edizione nazionale delle opere di
Benedetto Croce», *La biblioteca di Benedetto Croce: le note autografe
ai libri. Scrittori dell\'età barocca* (1994) e *Scrittori del
Rinascimento* (2005): un apporto essenziale alla conoscenza della
biblioteca accumulata da Croce fin da ragazzo, quando perfino l\'odore
della carta stampata gli «dava una dolce voluttà».

Vincenzo Trombetta

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 126.

Dora Marra. *Croce bibliofilo*, prefazione di Barbara Beth e una
testimonianza di Lidia Croce, contributi di Maurizio Tarantino e
Vincenzo Trombetta, a cura, e con uno scritto, di Massimo Gatta.
Macerata: Biblohaus, 2014. 92 p.: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-04-20, ultimo aggiornamento 2021-04-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/marra.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
