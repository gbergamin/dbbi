![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ravegnani.jpg){height="250"}

## Ravegnani, Giuseppe

(San Patrignano, Coriano FO 13 ottobre 1895 -- Milano 20 maggio 1964)

Già da giovanissimo fondò una piccola rivista letteraria con Italo
Balbo, collaborò ad altre testate e pubblicò una raccolta di poesie.\
Richiamato alle armi durante la Prima guerra mondiale, come ufficiale di
complemento, prestò servizio per lo più lontano dal fronte. Aderì al
fascismo nel dicembre 1920 e partecipò alle azioni squadristiche,
rievocate in un suo volume del 1935.\
Laureato in giurisprudenza all\'Università di Ferrara nel 1922, si
iscrisse poi al corso di laurea in filosofia all\'Università di Bologna,
senza portarlo a termine, e insegnò, non di ruolo, nel Liceo classico di
Ferrara.\
Collaboratore di [Giuseppe Agnelli](agnelli.htm) alla Biblioteca
comunale Ariostea di Ferrara, ne assunse la direzione alla fine del
1933, tenendola fino al novembre 1944. Collaborò con Agnelli agli
*Annali delle edizioni ariostee* (Bologna: Zanichelli, 1933) e alla
redazione di un volume di inventario dei manoscritti per gli *Inventari
dei manoscritti delle biblioteche d\'Italia* (vol. 54, 1933) e pubblicò
la descrizione di alcuni incunaboli posseduti dalla Biblioteca.\
A Ferrara fu anche presidente dell\'Istituto fascista di cultura e
redattore dal 1929 al 1943 della terza pagina del «Corriere padano», il
giornale di Italo Balbo diretto da Nello Quilici, a cui subentrò dopo la
sua morte nel 1940. Già in precedenza aveva collaborato alla terza
pagina del «Resto del carlino» e a «La stampa». Diresse inoltre «Il
Gazzettino» di Venezia per alcuni mesi del 1943, fino alla caduta del
regime.\

Si trasferì a Milano durante la Repubblica sociale, verso la fine del
1944, andando in aspettativa dalla Biblioteca, e lavorò per la casa
editrice Mondadori come traduttore e redattore. Dopo la Liberazione non
rientrò in Biblioteca e dopo una controversia con il Comune di Ferrara,
che lo aveva licenziato e sottoposto a procedimento di epurazione, diede
le dimissioni nel novembre 1945.\
Nel dopoguerra continuò a lavorare per Mondadori, curando in particolare
la collana di poesia «Lo specchio», e fu anche caporedattore di «Epoca»
fino al 1960.\
Libero docente di storia della letteratura italiana dal 1939, svolse
un\'intensa attività di critico letterario, soprattutto di letteratura
contemporanea, in giornali, riviste e volumi. Fu autore anche di poesie
e teatro.\
Il suo carteggio e la sua biblioteca sono stati acquistati nel 1989
dalla Biblioteca civica Bonetta di Pavia.

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p.
819-820.

Claudio Marabini. *Ricordo di Ravegnani*. «Nuova Antologia», n. 1964
(ago. 1964), p. 513-520.

*Testimonianze per Giuseppe Ravegnani*, a cura di Nino Palumbo. Rapallo:
\[s. n.\], 1965. 61 p.: ill. Estratto da: «Rapallo», n. 41/42 (set.-dic.
1964).

Alberto Frattini. *Ricordo di Giuseppe Ravegnani*. «Nuova Antologia», n.
2014 (ott. 1968), p. 262-267.

*Per Giuseppe Ravegnani, 1895-1964*. \[Pavia\]: Antares, 1997. 241 p.
Atti della giornata di studio tenuta a Pavia il 6 dicembre 1995. In
copertina: Comune di Pavia, Biblioteca civica Carlo Bonetta. Contiene:
Eligio Gatti, *Presentazione*, p. 3-4. Angelo Stella, *Introduzione*, p.
5-10. Luciano Chailly, *Ricordo di Giuseppe Ravegnani*, p. 13-19. Anna
Folli, *Ravegnani \"ferrarese\"*, p. 21-31. Clelia Martignoni, *Tra le
lettere di Marino Moretti a Ravegnani*, p. 33-39. Annalisa Gimmi,
*Lettere con l\'editore: Ravegnani e la Mondadori*, p. 41-56. Giuseppe
Muscardini, *Giuseppe Ravegnani alla Biblioteca Ariostea*, p. 57-64.
Maria Ghisella Pieve - Giuliana Sacchi, *La biblioteca di Giuseppe
Ravegnani*, p. 65-76 (con *Le dediche più significative del fondo
librario Ravegnani*, p. 77-137, e *Edizioni straniere tra i libri di
Ravegnani*, p. 139-219). Felice Milani, *Inventario del carteggio di
Giuseppe Ravegnani*, p. 223-239.

*Marino Moretti a Giuseppe Ravegnani: lettere: 1914-\'21, 1952-\'63*, a
cura di Lucia Benedini e Clelia Martignoni; introduzione di Clelia
Martignoni. Pavia: N.T.P., 2000. XV, 207 p.: ill. Con *Scheda
bio-bibliografica di Giuseppe Ravegnani*, a cura di Lucia Benedini, p.
177-189, e *Bibliografia della critica*, p. 190-191.

Carmen Santi. *[Giuseppe Ravegnani direttore del «Gazzettino» e della
«Gazzetta di Venezia» (marzo-luglio
1943)](http://edizioni.cierrenet.it/html/uploads/2018/06/07-acque-2013.pdf)*.
«Venetica», 28 (2013), p. 169-198.

Silvia Ceracchini. *[Ravegnani,
Giuseppe](http://www.treccani.it/enciclopedia/giuseppe-ravegnani_(Dizionario-Biografico))*.
In: *Dizionario biografico degli italiani*. Vol. 86. Roma: Istituto
della Enciclopedia italiana, 2016, p. 609-612 (con altri riferimenti
bibliografici).

Immagine tratta da: *Ritratti su misura di scrittori italiani*, a cura
di Elio Filippo Accrocca, Venezia: Sodalizio del libro, 1960.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2021-12-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ravegnani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
