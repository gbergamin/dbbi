![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](coggiola.jpg){height="250"}

## Coggiola, Giulio

(Pisa 2 luglio 1878 -- Paderno, San Gregorio nelle Alpi BL 2 settembre
1919)

Laureato in lettere all\'Università di Pisa nel 1899, come allievo della
Scuola normale superiore, con una tesi sulla storia del ducato di Parma
e Piacenza, per un breve periodo insegnò al Ginnasio di Grosseto.\
Iniziò la carriera di bibliotecario dal 1º febbraio 1901, tra i
vincitori del concorso per sottobibliotecario reggente, destinato alla
Biblioteca nazionale Marciana di Venezia. Diede subito prova di grandi
capacità collaborando col direttore [Morpurgo](morpurgo.htm) nel
disegnare i piani di sistemazione della Biblioteca nella nuova sede del
Palazzo della Zecca, dove fu trasferita nel 1903 e dove in seguito poté
ricongiungersi con la Libreria vecchia del Sansovino. Il trasferimento
poté essere compiuto rapidamente anche perché egli aveva ideato un mezzo
pratico di trasporto dei volumi, che permetteva la loro sistemazione
nelle nuove scaffalature in breve tempo.\
Quando nel 1905 Morpurgo fu trasferito a dirigere la Biblioteca
nazionale centrale di Firenze dovette rimanere alla Marciana, tenendone
anche la reggenza, prima di poterlo seguire nel gennaio 1909. A Firenze
assolse egregiamente anche l\'incarico, nel 1911, di trasferire e
riorganizzare la Biblioteca comunale di Poppi nel palazzo dei conti
Guidi.\
Nel 1912, risultato primo in graduatoria all\'esame di abilitazione a
bibliotecario, fu promosso sottobibliotecario di 1ª classe e quindi, dal
novembre 1913, bibliotecario. Nel frattempo, dall\'agosto 1912 fu
incaricato temporaneamente di dirigere la [Biblioteca universitaria di
Padova](/aib/stor/teche/pd-uni.htm), di cui operò in soli due mesi il
trasferimento nella nuova sede costruita ex novo in via S. Biagio,
tornando poi nel febbraio 1913 a Firenze.\

Nell\'estate 1913 fu trasferito alla [Biblioteca nazionale
Marciana](/aib/stor/teche/ve-mar.htm) per assumerne la reggenza e dal
novembre dello stesso anno la direzione stabile, che mantenne fino alla
morte. Nel 1915, entrata l\'Italia in guerra, fu incaricato della
salvaguardia del materiale di pregio delle biblioteche del Veneto e,
dopo la ritirata di Caporetto, di una vasta area dell\'Italia
settentrionale, che trovò ricovero nella Biblioteca Laurenziana e nella
cripta delle Cappelle Medicee di Firenze. Fu inoltre tra i maggiori
animatori delle iniziative per la fornitura di libri ai soldati al
fronte e negli ospedali.\
Dopo la vittoria fu inviato a Vienna con la missione del generale Segre
per il recupero dei cimeli asportati dall\'Austria, di cui aveva
accertato l\'elenco prima delle operazioni belliche, e ne tornò
gravemente ammalato.

Giorgio De Gregori

*In memoriam: Giulio Coggiola*. «Rivista delle biblioteche e degli
archivi», 29 (1919), p. 152.

Gino Fogolari. *Dottor Giulio Coggiola, bibliotecario della Marciana*.
(Necrologio). «Emporium», 50, n. 297 (set. 1919), p. 168.

Salomone Morpurgo. *Giulio Coggiola*. «Bollettino delle pubblicazioni
italiane ricevute per diritto di stampa dalla Biblioteca nazionale
centrale di Firenze», n. 220 (ott. 1919), p. xxxviiij-xlij, con elenco
degli scritti.

F. \[Fortunato\] Pintor. \[*Giulio Cóggiola*\]. «Giornale storico della
letteratura italiana», n. 222 (nov.-dic. 1919), p. 350-352.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 106-107.

Guido Biagi. *Un bibliotecario in guerra (Giulio Coggiola)*. «Rivista
delle biblioteche e degli archivi», 33 (1923), n. 8/12, p. 85-90.

Giuseppe Fumagalli. *La bibliografia*. Roma: Fondazione Leonardo per la
cultura italiana, 1923, p. XXV-XXVI.

*Per l\'ampliamento della biblioteca Marciana nella libreria vecchia e
in onore di Giulio Coggiola e di Emilio Teza: 8 gennaio 1924: discorsi
di G. Gentile e L. Ferrari*. «Rivista mensile della città di Venezia», 3
(1924), n. 1, p. 17-26, con un ritratto.

Giorgio Busetto. [*Coggiola,
Giulio*](http://www.treccani.it/enciclopedia/giulio-coggiola_(Dizionario-Biografico)/).
In: *Dizionario biografico degli italiani*. Vol. 26. Roma: Istituto
della Enciclopedia italiana, 1982, p. 630-632, con ulteriori riferimenti
bibliografici.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 63-64 (voce di Giorgio De Gregori).

Stefania Rossi Minutelli. *Giulio Coggiola e l\'\"Opera dei libri ai
soldati\" (1915-1917)*. In: *\"Il bibliotecario inattuale\": miscellanea
di studi di amici per Giorgio Emanuele Ferrari bibliotecario e
bibliografo marciano*, a cura di Stefania Rossi Minutelli. Padova: Nova
Charta, 2007, vol. 2, p. 259-292.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 141-143.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-09-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/coggiola.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
