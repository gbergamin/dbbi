![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](agnelli.jpg){height="250"}

## Agnelli, Giuseppe

(Ferrara 20 gennaio 1856 -- Ferrara 4 aprile 1940)

Laureato in giurisprudenza all\'Università di Roma nel 1879 e in lettere
all\'Università di Bologna nel 1885, dopo alcuni anni di insegnamento di
lingua e letteratura italiana all\'Istituto tecnico Vincenzo Monti di
Ferrara, nel luglio 1892 fu nominato direttore della Biblioteca comunale
Ariostea e tale rimase fino alla fine del 1933, quando fu collocato a
riposo. Così lunga permanenza nella suprema carica di un istituto
illustre e ricco di storia e di cimeli acuì in lui la tendenza e
l\'inclinazione che già aveva dimostrato volgendosi dalla professione
dell\'avvocatura a interessi artistici e letterari. Nel 1880 aveva
fondato in Ferrara «Il gazzettino letterario», all\'Università di
Bologna seguì il magistero del Carducci, e durante gli anni in cui
esercitò l\'insegnamento aveva già pubblicato alcuni saggi di natura
letteraria.\
La sua vita si era venuta svolgendo per due filoni paralleli, traenti
alimento l\'uno dall\'altro: vita d\'azione pratica da una parte, tesa
alla modernizzazione e allo sviluppo dell\'istituto affidato alle sue
cure e, dall\'altra, di studio attraverso il quale venivano valorizzati
il patrimonio della Biblioteca e i monumenti e i fasti della città.\
Dotò l\'istituto di cataloghi e di un moderno magazzino, molti locali
furono ammodernati e parallelamente coltivò gli studi storici ed eruditi
fino a che, ricorrendo il 4º centenario della morte di Ludovico Ariosto,
pubblicò, con Giuseppe Ravegnani, gli *Annali delle edizioni ariostee*
(Bologna: Zanichelli, 1933).\
Fu anche presidente della Deputazione ferrarese di storia patria dal
1891, socio della Società bibliografica italiana dal 1897 al 1911 e
ispettore bibliografico onorario.\
Aderì all\'Associazione dei funzionari delle biblioteche e dei musei
comunali e provinciali e venne eletto nel suo Consiglio direttivo nel
1913 e confermato nel 1920. Eletto presidente dell\'Associazione a
gennaio 1925, ne promosse poi la confluenza nell\'AIB (1931).\
Fece parte del [Comitato promotore](/aib/stor/cariche30.htm)
dell\'Associazione italiana biblioteche e poi del suo primo Consiglio
direttivo dal 1930 al 1933; compare ancora tra i soci fino almeno al
1937.

Giorgio De Gregori

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 11.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 4.

Giuseppe Ravegnani. *Commemorazione di Giuseppe Agnelli 1856-1940*.
Ferrara: SATE, 1940. 24 p.

Vittorio Cian. \[*Recensione a G. Ravegnani,* Commemorazione di Giuseppe
Agnelli\]. «Giornale storico della letteratura italiana», n. 347/348
(ott.-dic. 1940), p. 243-246.

Domenico Fava. *Giuseppe Agnelli (1856-1940)*. «Accademie e biblioteche
d\'Italia», 15 (1940/41), n. 3, p. 305-307.

Mario Barsali. *[Agnelli,
Giuseppe](http://www.treccani.it/enciclopedia/giuseppe-agnelli_(Dizionario-Biografico)/)*.
In: *Dizionario biografico degli italiani*. Vol. 1. Roma: Istituto della
Enciclopedia italiana, 1960, p. 422-423 (con ulteriori riferimenti
bibliografici).

*Giuseppe Agnelli: l\'innamorato di Ferrara*. Ferrara: Ferrariae Decus,
1990. 16 p.: ill. Catalogo della mostra. Contiene: Luisa Pagnoni,
*Biografia di Giuseppe Agnelli*, p. 3-4; Alessandra Chiappini, *Giuseppe
Agnelli e la Biblioteca: un\'epoca*, p. 5-6; Anna Maria Visser,
*Giuseppe Agnelli e i musei*, p. 7-9; Emanuele Mattaliano, *Giuseppe
Agnelli e la Ferrariae Decus*, p. 11.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 176.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 17 (voce di Giorgio De Gregori).

Giancarlo Petrella. *\"Il De Marinis non perde mai una occasione per
dimostrare simpatia alla Biblioteca di Ferrara\": Tammaro De Marinis,
Giuseppe Agnelli e l\'Ariostea: frammenti di un carteggio*. In: *Libri,
biblioteche e società: studi per Rosa Marisa Borraccini*, a cura di
Alberto Petrucciani, Valentina Sestini, Federico Valacchi. Macerata:
EUM, 2020, p. 297-319: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-19, ultimo aggiornamento 2022-08-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/agnelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
