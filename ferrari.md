![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ferrari.jpg){height="250"}

## Ferrari, Luigi

(Padova 15 maggio 1878 -- Venezia 2 gennaio 1949)

Allievo della Scuola normale superiore dal 1895, si laureò in lettere
all\'Università di Pisa nel 1899.\
Dal 1º febbraio 1901 entrò come sottobibliotecario reggente, per
concorso, nelle biblioteche governative, assegnato alla Biblioteca
universitaria di Pisa, dove si dedicò allo studio e alla catalogazione
di manoscritti e incunaboli.\
Vinto un concorso per la Biblioteca del Senato, dal 1º luglio 1904 si
trasferì a Roma, inquadrato come ufficiale di 3ª classe; dal 5 marzo
1905 fu vice bibliotecario-archivista del Senato e per tre lustri si
dedicò al riordinamento della Biblioteca, alla riorganizzazione dei
servizi, alla compilazione del Bollettino periodico degli acquisti e
all\'impianto del grande magazzino in ferro (sistema Lippman), il primo
del genere in Italia.\
Alla morte di [Giulio Coggiola](coggiola.htm), direttore della Marciana
di Venezia, ottenne di essere riammesso nei ruoli delle biblioteche
governative con la qualifica di bibliotecario: nel dicembre 1920 fu
nominato direttore della [Biblioteca nazionale
Marciana](/aib/stor/teche/ve-mar.htm) e nel marzo 1921 soprintendente
bibliografico per le Venezie (che comprendevano Trentino-Alto Adige,
Veneto e Friuli-Venezia Giulia, oltre ai territori adriatici persi
dall\'Italia dopo la Seconda guerra mondiale). Quando la Soprintendenza,
nel 1935, fu sdoppiata (con una sede a Venezia e una a Verona), rimase a
dirigerle entrambe fino alla pensione, tranne l\'affidamento di quella
di Verona nel 1943-1944 a [Paolo Nalli](nalli.htm). Durante la
Repubblica di Salò, nell\'ottobre del 1943, fu incaricato di dirigere
per alcuni mesi la Direzione generale Accademie e biblioteche del
Ministero dell\'educazione nazionale, allora trasferito a Padova.\
In pensione dal 1º gennaio 1947, fu mantenuto in servizio, come
pensionato riassunto, sia come direttore della Marciana sia come
soprintendente, fino al giugno 1948. Restò vicino al mondo delle
biblioteche fino alla morte, essendo stato nominato nel 1948 ispettore
bibliografico onorario.\

Nonostante carenze di personale e di fondi, come direttore della
Marciana raggiunse molti risultati positivi, curandone prima di tutto
l\'ampliamento. La Biblioteca infatti nel 1920 era rientrata in possesso
dell\'antica sede, la Libreria Sansoviniana, da cui era stata
allontanata sotto Napoleone: il salone monumentale fu riportato agli
antichi splendori e vi fu collocata una mostra permanente di cimeli,
inaugurata il 29 giugno 1929, in occasione della seduta conclusiva del
primo Congresso mondiale delle biblioteche e di bibliografia. Curò la
catalogazione di nuove acquisizioni, tra cui quelle del fondo Teza (in
prevalenza di linguistica e lingue e letterature straniere) e del fondo
musicale Canal, oltre a razionalizzare l\'uso dei magazzini, con
l\'installazione di un impianto montacarichi.\
Per quanto riguarda le attività della Soprintendenza, coordinò la
fondazione di biblioteche e la costruzione di nuove sedi o il restauro
di quelle già esistenti all\'interno del programma di rinnovamento anche
edilizio delle biblioteche avviato dalla Direzione generale; spiccano la
nuova sede della Biblioteca comunale di Zara (1938) e l\'ampliamento
della Biblioteca civica di Verona (1940), poi colpita da un
bombardamento nel 1945. Contribuì alla fondazione di biblioteche civiche
a Bolzano, Belluno, Merano e Pordenone e stimolò l\'attività di
biblioteche popolari e scolastiche.\
Socio della Società bibliografica italiana dal 1903 fino almeno al 1911,
fece parte poi del [Comitato promotore](/aib/stor/cariche30.htm)
dell\'Associazione italiana biblioteche, ne fu socio dalla sua
costituzione (1930) e nel 1947 aderì alla sua rifondazione democratica.\
Dall\'anno accademico 1924/25 fu docente di bibliografia e
biblioteconomia alla Scuola storico-filologica delle Venezie e poi alla
Facoltà di lettere e filosofia dell\'Università di Padova e vi diresse
la Scuola di bibliografia generale e storica. Fu inoltre membro
dell\'Istituto veneto (corrispondente dal 1928 ed effettivo dal 1939),
della Deputazione di storia patria per le Venezie (corrispondente dal
1923, deputato dal 1936 ed effettivo dal 1947) e dell\'Ateneo veneto
(dal 1921).\
Autore di numerose e apprezzate pubblicazioni, ha legato il suo nome
soprattutto all\'*Onomasticon: repertorio biobibliografico degli
scrittori italiani dal 1501 al 1850* (Milano: Hoepli, 1947), che per la
sua importanza è ancora oggi ricordato con rilievo nei manuali di
bibliografia. Diresse inoltre, succedendo ad [Albano
Sorbelli](sorbelli.htm), la serie degli *Inventari dei manoscritti delle
biblioteche d\'Italia*.

Stefano Trovato

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 384.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 378-379.

Augusto Lizier. *Commemorazione del membro effettivo prof. Luigi
Ferrari*. «Atti / Istituto veneto di scienze lettere ed arti», 107
(1949), parte 1ª, p. 105-109, con un elenco di scritti.

Pietro Zorzanello. *Luigi Ferrari*. «Archivio veneto», 42/43 (1948), p.
248-250. Pubblicato nel 1949.

Angiolo Tursi. *Luigi Ferrari*. «Ateneo veneto», a. 141 (1950), vol.
134, n. 1, p. 75-77.

Francesco Barberi. *Luigi Ferrari*. «Accademie e biblioteche d\'Italia»,
18 (1950), n. 1/2/3, p. 175-176.

*Miscellanea di scritti di bibliografia ed erudizione in memoria di
Luigi Ferrari*. Firenze: Olschki, 1952. viii, 534 p. Contiene fra
l\'altro: Fortunato Pintor, *Luigi Ferrari: primi studi e uffici*, p.
1-15, con elenco degli scritti.

Francesco Gabrieli. *Vecchi bibliotecari*. «Almanacco dei bibliotecari
italiani», 1968, p. 21-25.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 188.

Giovanni Cirone. [*Ferrari,
Luigi*](http://www.treccani.it/enciclopedia/luigi-ferrari_res-0d92421d-87ed-11dc-8e9d-0016357eee51_%28Dizionario-Biografico%29/).
In: *Dizionario biografico degli italiani*. Vol. 46. Roma: Istituto
della Enciclopedia italiana, 1996, p. 637-639.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 84-86 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 188-189.

Stefano Trovato. *Luigi Ferrari*. In: *Dizionario biografico dei
soprintendenti bibliografici, 1919-1972*. Bologna: Bononia University
Press, 2011, p. 277-297, con ulteriori riferimenti bibliografici.

Stefano Trovato. [*Un bibliotecario sotto inchiesta per antifascismo a
Venezia al tempo della guerra
d\'Etiopia*](http://nemla.org/publications/nis/archives/2013/NIS2013_Trovato.pdf).
«NeMLA Italian studies», 35 (2013), p. 51-75.

Stefano Trovato. *1938, Biblioteca Marciana: il direttore e il
\"personale di razza ebraica\"*. «Studi veneziani», n. s., 70 (2014), p.
487-497. Pubblicato nel 2015.

Stefano Trovato. *\"Sono un bibliotecario e vivo da bibliotecario\":
Luigi Ferrari e la Biblioteca Marciana (1920-1948)*. Roma: Associazione
italiana biblioteche, 2022. 305 p.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2023-03-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ferrari.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
