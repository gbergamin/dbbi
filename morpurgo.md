![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](morpurgo.jpg){height="250"}

## Morpurgo, Salomone

(Trieste 17 novembre 1860 -- Firenze 8 febbraio 1942)

Legato fin da giovanissimo agli ideali irredentistici, si laureò in
lettere all\'Università di Roma nel 1881 ed entrò poi nella carriera
delle biblioteche governative, introdotto da Ferdinando Martini, il 1º
maggio 1885, come assistente nella Biblioteca nazionale centrale di
Firenze, dove si dedicò alla descrizione dei manoscritti Panciatichiani
per la collana «Indici e cataloghi».\
Sottoconservatore di manoscritti dal gennaio 1886, nella primavera
riuscì a evitare un trasferimento alla Biblioteca nazionale di Palermo,
ottenendo invece di passare dal luglio 1887 alla Biblioteca Medicea
Laurenziana. Nell\'ottobre 1888 fu inviato a dirigere la [Biblioteca
Riccardiana](/aib/stor/teche/fi-ric.htm) di Firenze, dove si occupò
ancora di manoscritti, pubblicando nel 1900 il primo volume del catalogo
a stampa de *I manoscritti della R. Biblioteca Riccardiana di Firenze*,
dedicato ai *Manoscritti italiani*, sempre nella collana «Indici e
cataloghi». Nel giugno 1893 ottenne la libera docenza in letteratura
italiana presso l\'Università di Bologna.\
Dal marzo 1898 diresse la [Biblioteca nazionale
Marciana](/aib/stor/teche/ve-mar.htm) di Venezia, dove curò il
trasferimento della sede dal Palazzo ducale al Palazzetto dell\'antica
Zecca, operazione realizzata in tempi brevissimi. Promosse inoltre la
riproduzione in facsimile del celebre Breviario Grimani.\
Dal 1º agosto 1905 fu trasferito alla direzione della [Biblioteca
nazionale centrale di Firenze](/aib/stor/teche/fi-naz.htm), succedendo a
[Desiderio Chilovi](chilovi.htm). Alla riorganizzazione di tutti i
settori e servizi della Biblioteca si aggiunse in quegli anni lo studio,
con l\'architetto romano Cesare Bazzani, per la costruzione del nuovo
edificio della Biblioteca, di cui l\'8 maggio 1911, con una solenne
cerimonia svoltasi in presenza del Re, pose la prima pietra, nonostante
qualche difficoltà dovuta a un\'accesa campagna di stampa, contro la
quale tuttavia insorsero gli ambienti culturali fiorentini. Fu membro
della Giunta consultiva per le biblioteche dal 1912 al 1915 e nel 1920
fu nominato anche soprintendente bibliografico per la Toscana.\
Fu collocato a riposo anticipatamente, su sua domanda, il 1º gennaio
1924, dopo sei mesi di aspettativa per motivi di salute.\

Fervente patriota, amico fraterno di Oberdan, aveva trovato in Firenze,
nel culto di Dante e della scuola del Carducci, alimento ai suoi
sentimenti di italiano. Qualificato studioso di letteratura italiana dei
primi secoli, dopo il congedo continuò a interessarsi della letteratura
minore del Duecento e Trecento. Pubblicò i suoi saggi sulla «Rivista
critica della letteratura italiana» (1884-1892), l\'«Archivio storico
per Trieste l\'Istria e il Trentino», che diresse insieme ad Albino
Zenatti, e altre riviste e fu tra i redattori de «Il propugnatore»,
diretto da Carducci.\
Socio della Società bibliografica italiana dal 1897 fino almeno al 1908,
ne fu consigliere per il triennio 1903-1906. Fu anche accademico della
Crusca, membro della Società Colombaria, della Società dantesca, della
Deputazione di storia patria per la Toscana e per l\'Umbria e socio
onorario di quella per le Venezie.\
La sua raccolta di opuscoli è stata donata dagli eredi alla Biblioteca
nazionale di Firenze e parte dei suoi libri, sul Risorgimento, alla
Biblioteca Bertoliana di Vicenza. Le sue carte sono depositate alla
Società filologica romana e consultabili presso la Biblioteca Angelo
Monteverdi dell\'Università di Roma La Sapienza.

Giorgio De Gregori

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 179.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 276.

*La morte dell\'ex-Direttore della Nazionale di Firenze*.
«L\'osservatore romano», 82, n. 40 (18 feb. 1942), p. 4.

e\. b. \[Ernesta Battisti\]. *Salomone Morpurgo*. (I nostri morti).
«Studi trentini di scienze storiche», 23 (1942), n. 2, p. 135-136.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 269-270.

Anita Mondolfo. *Salomone Morpurgo (17 novembre 1860-8 febbraio 1942)*.
«Accademie e biblioteche d\'Italia», 29 (1961), n. 5, p. 341-351, con
una fotografia.

Cesare Federico Goffis. *Morpurgo, Salomone*. In: *Enciclopedia
dantesca*. Vol. 3. Roma: Istituto della Enciclopedia italiana, 1971, p.
1035-1036.

Alfredo Stussi. *Salomone Morpurgo: biografia, con una bibliografia
degli scritti*. «Studi mediolatini e volgari», 21 (1973), p. 261-337.
Poi, con aggiornamenti, in Alfredo Stussi. *Tra filologia e storia:
studi e testimonianze*. Firenze: Olschki, 1999, p. 145-227.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 198.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 129-131 (voce di Giorgio De Gregori).

Amedeo Benedetti. *Contributo alla vita di Salomone Morpurgo*. «Quaderni
giuliani di storia», 30 (2009), n. 2, p. 423-438.

Ornella Moroni. *Salomone Morpurgo e il fondo Ashburnham: con lettere
inedite a Ernesto Monaci e a Giosue Carducci*. «Bollettino AIB», 49
(2009), n. 3, p. 355-375.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 312-314.

Lida Maria Gonelli. *Salomone Morpurgo*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 411-418, con ulteriori riferimenti bibliografici.

Silvia Bon. [*Morpurgo,
Salomone*](http://www.treccani.it/enciclopedia/salomone-morpurgo_(Dizionario-Biografico)/).
In: *Dizionario biografico degli italiani*. Vol. 77. Roma: Istituto
della Enciclopedia italiana, 2012, p. 183 (voce disponibile solo in
rete).

Amedeo Benedetti. *La carriera bibliotecaria di Salomone Morpurgo*.
«Biblioteche oggi», 31 (2013), n. 7, p. 48-60.

Immagine tratta da *Accademie e biblioteche d\'Italia*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/morpurgo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
