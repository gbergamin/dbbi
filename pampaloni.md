![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pampaloni.jpg){height="250"}

## Pampaloni, Geno

(Roma 25 novembre 1918 -- Firenze 17 gennaio 2001)

Studiò al Liceo classico di Grosseto e poi all\'Università di Firenze e
a quella di Pisa, dove conseguì nel 1943 la laurea in lettere, con una
tesi su D\'Annunzio. Nel 1938/39 era stato allievo interno della Scuola
normale superiore.\
Prese parte dal 1940, come ufficiale di fanteria, alla Seconda guerra
mondiale, in Sardegna e in Corsica. Mentre era ancora sotto le armi fece
domanda per il concorso da bibliotecario nelle biblioteche governative
che doveva svolgersi nel settembre 1943 ma venne annullato per gli
eventi bellici. Nell\'aprile 1944 si arruolò nel Corpo italiano di
liberazione, partecipando alle operazioni dall\'Abruzzo fino alla linea
gotica. Nell\'inverno 1944/45 lavorò a Roma al Ministero per l\'Italia
occupata.\
Nell\'estate del 1945 si trasferì a Milano alla redazione del giornale
del Partito d\'azione, «Italia libera», e dopo lo scioglimento del
partito insegnò per due anni in una scuola di avviamento professionale a
Borgosesia, in provincia di Vercelli.\
Verso la fine del 1947 si trasferì a Ivrea a dirigere la moderna
biblioteca aziendale voluta da Adriano Olivetti per la sua impresa. A
Olivetti era stato segnalato da Franco Fortini, che l\'aveva conosciuto
tramite le recensioni che (dopo una giovanile collaborazione al
«Telegrafo») aveva iniziato a pubblicare nel dopoguerra sulla rivista
«Il ponte», fondata a Firenze da Piero Calamandrei. Negli anni
Cinquanta, oltre a dirigere la Biblioteca, fu il più stretto
collaboratore di Adriano Olivetti in tutte le sue iniziative, tra le
quali il Movimento di Comunità.\
Nel 1954 partecipò, per la Biblioteca Olivetti, al IX Congresso
nazionale dell\'Associazione italiana biblioteche, tenuto a Cesena.\

Nel 1958 lasciò Ivrea e, dopo una parentesi alla direzione di un ente di
edilizia popolare e assistenza a Roma (1959-1962) e alcuni anni come
direttore editoriale della Vallecchi, a Firenze, si dedicò a un\'intensa
collaborazione, come critico letterario, a quotidiani a riviste:
«Epoca», il «Corriere della sera», «La stampa», «La nazione», «Il
mondo», «L\'espresso», ecc. Dal 1974 collaborò a «Il giornale» di Indro
Montanelli, che seguì anche a «La voce». Fu anche consulente dei
programmi culturali della RAI.\
Per il suo interesse per i problemi del libro e della lettura venne
chiamato a contribuire al volumetto *Libro e uomo* promosso dalla
Direzione generale delle accademie e biblioteche per l\'Anno
internazionale del libro proclamato dall\'Unesco (1972) e a pronunciare
il discorso inaugurale della I Conferenza nazionale del libro,
organizzata a Bari nel 1983.\
Nel dicembre 1984 fu chiamato a dirigere il [Gabinetto
Vieusseux](/aib/stor/teche/fi-vie.htm) di Firenze, ma lasciò
l\'incarico, dimettendosi, nell\'aprile dell\'anno successivo.

Alberto Petrucciani

*Chi è?: dizionario biografico degli italiani d\'oggi*. 6ª ed. Roma:
Filippo Scarano, 1957, p. 403; 7ª ed., ivi, 1961, p. 496.

*Dizionario generale degli autori italiani contemporanei*. Firenze:
Vallecchi, 1974, vol. 2, p. 965, con una fotografia.

*Lui, chi è?* 2ª ed. Torino: Editrice torinese, \[1971?\], vol. 2, p.
556.

Anna Maria Biscardi. *Colloqui amichevoli con Geno Pampaloni*. Firenze:
Polistampa, 1996. 155 p.: ill.

Gabriele Scalessa. *[Pampaloni,
Geno](http://www.treccani.it/enciclopedia/attilio-pagliaini_(Dizionario-Biografico)/)*.
In: *Dizionario biografico degli italiani*. Vol. 80. Roma: Istituto
della Enciclopedia italiana, 2014, p. 659-662.

Beniamino de\' Liguori Carino. *Ricordo di Geno Pampaloni*. (Dalla Sala
Ferri). «Antologia Vieusseux», n. 72 (set.-dic. 2018), p. 117-124.

Anna Maria Viotto - Barbara Cena - Laura Massaia. *[L\'oro della
comunità: le biblioteche di fabbrica
Olivetti](https://aibstudi.aib.it/article/view/12978)*. (Profili). «AIB
studi», 60 (2020), n. 3, p. 735-751.

\

------------------------------------------------------------------------

[Copyright AIB](/aib/copyright.htm) 2009-08-28, ultimo aggiornamento
2022-09-11, a cura di [Simonetta Buttò](/aib/redazione3.htm) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/pampaloni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
