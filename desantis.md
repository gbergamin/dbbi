![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](desantis.jpg){height="250"}

## De Santis, Angelo

(Minturno LT 20 settembre 1889 -- Roma 28 dicembre 1981)

Dopo la laurea in lettere, conseguita all\'Università di Roma nell\'anno
accademico 1913/14 con una tesi su Metastasio, insegnò materie
letterarie, dal 1915, nei ginnasi superiori a Gaeta, Sessa Aurunca,
Ancona, Venezia, Spoleto e Roma, entrando nei ruoli, come vincitore di
concorso, dal 1º ottobre 1920.\
Prese parte, rimanendo anche ferito, alla prima guerra mondiale.\
Nell\'ottobre 1926 fu comandato a prestare servizio presso la Biblioteca
Casanatense di Roma, dove rimase fino all\'ottobre 1930, svolgendo
lavori di ricerca bibliografica, assistenza agli studiosi e
catalogazione di fondi antichi.\
Dal novembre 1930 gli fu affidata la direzione della Biblioteca
dell\'Istituto storico italiano per il Medio Evo e negli anni 1937 e
1938 fu comandato a prestare servizio presso la Soprintendenza alle
biblioteche del Lazio e dell\'Umbria, collaborando in particolare alla
rivista «Il libro italiano».\
Nel dicembre 1938 vinse il concorso per il posto di assistente per le
discipline bibliografiche presso l\'Istituto di patologia del libro
(presso il quale già lavorava da alcuni mesi), mutato poi, dal 1940, in
quello di capo del reparto di bibliologia, dal quale dipendevano la
biblioteca, il museo e la fototeca e al quale era unita la carica di
direttore del «Bollettino» dell\'Istituto. Fu collocato a riposo nel
1959, ma rimase nella redazione del «Bollettino».\
Aderì all\'Associazione italiana biblioteche dalla sua fondazione (1930)
e ne fu socio nuovamente nel dopoguerra, dal 1946 fino al 1967.\
Studioso appassionato e prolifico di storia, letteratura, arte,
toponomastica, dialettologia, specialmente della regione Aurunca, dal
1936 fu anche membro della Deputazione romana di storia patria. Nel 1977
fu insignito della medaglia d\'oro dei benemeriti della cultura.

Giorgio De Gregori

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 288-289.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 330-331.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 531.

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p. 337.

Angelo De Santis. *Bibliografia della regione Aurunca*, prefazione di
Cosmo Pontecorvo e Claudio Riccardi. Scauri: Il Golfo, 1977. Estratto
dalla rivista «Il golfo», n. 43/44/45, 1976 (con bibliografia dei suoi
scritti).

Michelangelo Gallo. *Angelo de Santis*. «Accademie e biblioteche
d\'Italia», 50 (1982), n. 2, p. 170-172.

*Ricordo di Angelo De Santis*. Roma: Tipolito Guesba, \[1982?\]. 15 p.,
2 ritratti (raccolta di discorsi funebri).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 72-73 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2021-03-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/desantis.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
