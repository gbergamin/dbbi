![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ciullini.jpg){height="250"}

## Ciullini, Rodolfo

(Firenze 12 aprile 1883 -- Firenze 17 gennaio 1960)

Dopo aver svolto studi commerciali, entrò in servizio nel Comune di
Firenze come commesso negli uffici amministrativi, ma fino dal 1916
iniziò a collaborare con Ugo Giusti (1873-1953), capo dell\'Ufficio
statistica e direttore della Biblioteca comunale fino al 1921.\
Dal 1924 ebbe la direzione della Biblioteca, unita all\'Archivio storico
della città. Sotto la sua guida le raccolte subirono un forte
incremento, anche con l\'acquisizione di fondi importanti per la storia
di Firenze: la biblioteca di [Giuseppe Conti](conti.htm), che nei primi
anni del Novecento aveva realizzato il progetto della Biblioteca
comunale, con annesso l\'Archivio storico civico; il lascito Tordi e il
fondo Davidsohn, che ancora oggi costituiscono il nucleo principale
della Biblioteca. Nel 1933 la Biblioteca si arricchì della raccolta di
lettere scritte da Giovan Pietro Vieusseux all\'editore napoletano
Emanuele Rocco, che erano state promesse in dono alla biblioteca dal
pronipote di Vieusseux, Carlo. Importante anche il suo intervento sui
cataloghi, secondo le norme ministeriali del 1921, a cominciare dal
catalogo alfabetico per autore, a schede mobili, fino a quello per
soggetti, delle miscellanee, delle fotografie, ecc.\
Il suo ruolo nella vita pubblica della città -- fu collaboratore attivo
del periodico del Comune, «Firenze» -- lo portò anche alla direzione
della biblioteca del [Gabinetto Vieusseux](/aib/stor/teche/fi-vie.htm),
quando, nel dicembre 1938, [Eugenio Montale](montale.htm) fu destituito
dall\'incarico, dopo anni burrascosi e di grave crisi finanziaria.
Trasformò il bollettino delle novità di [Tecchi](tecchi.htm) e Montale
in «Bollettino delle pubblicazioni italiane e straniere»,
quadrimestrale, con schede complete per ogni opera, sul modello del
«Bollettino» della Biblioteca nazionale.\
In vista del trasferimento del Vieusseux dal Palagio di Parte Guelfa a
Palazzo Strozzi, fino dal gennaio 1939 iniziò la ricognizione e il
riordino della biblioteca circolante, allestendo *ex novo* il catalogo a
schede mobili per autore: oltre 100.000 schede (tra principali e
secondarie) redatte nel «breve periodo di un anno», si legge nella
lettera del 29 maggio 1940 al presidente Jacopo Mazzei. Nella relazione
sul *Trasporto del Gabinetto Vieusseux in Palazzo Strozzi* (novembre
1940) troviamo dati precisi sulla consistenza delle raccolte: 125.288
volumi (88.320 unità bibliografiche), 11.444 volumi di periodici; i
palchetti ammontavano complessivamente a 5.000 metri lineari.
Apprendiamo anche i dettagli sul trasloco: «il trasporto è stato
eseguito col sistema delle asserelle simili a cassette aperte sui due
lati, di metri 1,50 per centimetri 20, capaci di contenere i libri in un
intero palchetto e più, sistema reso necessario dalla speciale
collocazione dei libri della nostra biblioteca, che ha consentito di
mantenere intatto l\'ordine di collocazione». Questo metodo era stato
seguito anche nei precedenti traslochi: da Eugenio Vieusseux nel
trasferimento a Palazzo Feroni, da Carlo Vieusseux al palazzo in via
Vecchietti.\

La nuova sede fu inaugurata il 17 novembre 1940, alla presenza del
sottosegretario Riccardo Del Giudice, e un intero fascicolo della
rivista «Firenze» fu dedicato all\'evento, con ampia documentazione
fotografica. Il suo ruolo al Vieusseux si concluse il 19 maggio 1941,
con la consegna della «suppellettile bibliografica» al nuovo direttore,
[Alessandro Bonsanti](bonsanti.htm).\
Socio dell\'Associazione italiana biblioteche dal 1931, partecipò ai
congressi nazionali del 1934 e del 1940. Dopo la Liberazione, fece parte
dal 1947 del [Comitato provvisorio](/aib/stor/cariche46.htm), costituito
dai direttori delle biblioteche fiorentine, che ne promosse e guidò la
ricostituzione su basi democratiche, e partecipò alla prima Assemblea
nazionale, tenuta a Palermo nel novembre 1948. Nel 1949, però, non venne
eletto nel [Comitato regionale](/aib/stor/sezioni/tos.htm) della Sezione
Toscana e nel 1954 non risulta più fra i soci.\
Collocato a riposo nel 1950, si dedicò per qualche anno a lavori
bibliografici, dirigendo l\'Istituto di informazioni bibliografiche
antiche e moderne di Firenze.\
Pubblicò a partire dagli anni Venti vari articoli di storia e topografia
fiorentina; dopo il collocamento a riposo curò i volumi sui periodici
(1956) della *Bibliografia del socialismo e del movimento operaio
italiano* promossa dall\'ESMOI. Nel dopoguerra collaborò inoltre con la
Società toscana per la storia del Risorgimento, curando
l\'organizzazione di convegni, mostre e altre attività, e con la
«Rassegna storica toscana».\
Per testamento lasciò all\'Archivio di Stato di Firenze una piccola
raccolta di pergamene dal XIV al XVII secolo.

Laura Desideri - Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 245; 6ª ed., ivi, 1957, p. 146.

Sergio Camerani. *Rodolfo Ciullini*. (Necrologio). «Rassegna storica
toscana», 5 (1959), n. 3/4, p. 401.

Francesca Gaggini. *La Biblioteca comunale di Firenze: come, quando,
perché: la sua storia dalle carte*. In: *[Le Oblate di Firenze: 700 anni
al servizio del corpo e della
mente](https://cultura.comune.fi.it/system/files/2019-01/Volume_Oblate_completo_1.pdf)*,
a cura di Manuela Barducci, Francesca Gaggini. Firenze: Comune di
Firenze, Assessorato alla cultura, Biblioteca delle Oblate, 2008, p.
91-117 (in particolare *Gli anni della direzione di Rodolfo Ciullini
\"innamorato dei libri\"*, p. 97-99).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-02-19, ultimo aggiornamento 2023-01-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ciullini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
