![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](burgada.jpg){height="250"}

## Burgada, Gaetano

(Napoli 27 settembre 1873 -- Marsiglia, Francia 19 luglio 1954)

Laureato in lettere nel luglio 1897, si dedicò per breve tempo
all\'insegnamento e ad attività giornalistiche, anche con vari
pseudonimi.\
Sottobibliotecario nelle biblioteche governative dal 1º marzo 1902,
lavorò inizialmente alla Biblioteca nazionale di Napoli, dove catalogò
la collezione leopardiana donata da Bonaventura Zumbini e collaborò ai
lavori della sezione dei manoscritti. Nel 1911 fu incaricato di dirigere
il riordinamento della Biblioteca provinciale di Potenza.\
Conseguita nel maggio 1912 l\'abilitazione all\'ufficio di
bibliotecario, nel febbraio 1913 venne trasferito a dirigere la
[Biblioteca universitaria di Padova](/aib/stor/teche/pd-uni.htm), nel
maggio dello stesso anno fu promosso sottobibliotecario di prima classe
e in novembre passò alla prima categoria, come bibliotecario di 5ª
classe.\
Dall\'ottobre 1918 fu trasferito alla direzione della [Biblioteca
universitaria di Pisa](/aib/stor/teche/pi-uni.htm), che tenne fino al
1921.\
Nominato nell\'agosto 1921 direttore della [Biblioteca universitaria di
Napoli](/aib/stor/teche/na-uni.htm), vi rimase fino all\'ottobre 1925,
quando fu promosso direttore di prima classe e chiamato alla direzione
della [Biblioteca nazionale di Napoli](/aib/stor/teche/na-naz.htm). Come
direttore della Nazionale svolse anche le funzioni di soprintendente
bibliografico per la Campania e la Calabria, e dal 1926 al 1929 dovette
unirvi anche quelle di soprintendente per la Puglia e la Lucania, che
erano in genere attribuite al direttore dell\'Universitaria. Nel giugno
1927 fu completata la riapertura della Biblioteca nazionale dopo il
trasferimento alla Reggia, ma anche negli anni successivi dovette
affrontare difficili problemi di gestione dei locali, in parte rimasti
ai Savoia, e di sistemazione delle raccolte.\
Dalle cariche di direttore della Biblioteca nazionale di Napoli e
soprintendente venne rimosso nell\'aprile 1936 dal ministro Cesare Maria
De Vecchi di Val Cismon, a seguito di un banale incidente accaduto
durante la visita del ministro stesso alla Biblioteca.\

Trasferito alla direzione della [Biblioteca
Angelica](/aib/stor/teche/rm-ang.htm) di Roma, fu poi, dal 1º marzo
1942, nominato ispettore superiore bibliografico, al Ministero. Durante
l\'occupazione tedesca, nel dicembre 1943, con un *escamotage* usato in
vari casi dalla Direzione generale per evitare il trasferimento di
funzionari al nord come stabilito dal governo della Repubblica sociale,
fu nominato direttore della [Biblioteca
Vallicelliana](/aib/stor/teche/rm-val.htm). Cessò da questo incarico
dopo la liberazione della città, con il 1º agosto 1944, tornando a
svolgere le funzioni di ispettore fino al collocamento a riposo (1º
ottobre 1945).\
Membro del Comitato promotore dell\'Associazione italiana biblioteche
nel 1930, fece parte del suo [Consiglio
direttivo](/aib/stor/cariche30.htm) fino all\'interruzione bellica e ne
fu ancora socio fino almeno al 1952.\
Autore del manuale sui *Libri rari* (1937) per l\'«Enciclopedia del
libro» edita da Mondadori e di alcuni lavori di critica letteraria,
collaborò al «Fanfulla della domenica», ad «Accademie e biblioteche
d\'Italia» e ad altri periodici.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 69.

*Chi è?: dizionario degli italiani d\'oggi*, Roma: A. F. Formiggini,
1928, p. 109; 2ª ed., ivi, 1931, p. 121; 3ª ed., ivi, 1936, p. 145; 4ª
ed., Roma: Cenacolo, 1940, p. 151 (sempre con il 29 settembre come data
di nascita, contrariamente ai *Ruoli di anzianità* del Ministero).

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 155.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 244.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 198-199.

Guerriera Guerrieri. *La Biblioteca nazionale \"Vittorio Emanuele III\"
di Napoli*. Milano-Napoli: Ricciardi, 1974, p. 62-63.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 24, 54, 66.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 97 (con varie inesattezze e lacune).

Sofia Maresca. *Gaetano Burgada*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 132-140, con elenco degli scritti.

Immagine tratta dall\'*Album dei direttori* conservato presso la
direzione della Biblioteca universitaria di Padova.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-17, ultimo aggiornamento 2022-09-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/burgada.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
