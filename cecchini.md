![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cecchini.jpg)

## Cecchini, Giovanni

(Offida AP 5 luglio 1897 -- Perugia 28 febbraio 1983)

Laureato presso l\'Istituto di studi superiori e di perfezionamento di
Firenze nel 1920, pubblicò la tesi *Saggio sulla cultura artistica e
letteraria in Perugia nel secolo XIX* (Foligno: Campitelli, 1922) con la
prefazione del suo docente Guido Mazzoni.\
Dopo aver insegnato per un anno presso l\'Istituto tecnico di Perugia
iniziò un rapporto di collaborazione editoriale con l\'editore
Campitelli di Foligno (1922-1925). In questo periodo fondò la rivista
«Aperusen» e diresse «Il Concilio», occupandosi anche di letteratura e
traducendo dal francese e dal rumeno.\
Nel 1925 vinse il concorso da vicedirettore della [Biblioteca comunale
Augusta](/aib/stor/teche/pg-com.htm) di Perugia e ne divenne poi
direttore, dal 1935 fino al 1959.\
Nel 1941 gli fu assegnato l\'incarico di istituire e dirigere la nuova
Sezione dell\'Archivio di Stato di Perugia, responsabilità riconfermata
fino al 1959. Per un lungo periodo di tempo, ricco di avvenimenti, resse
contemporaneamente l\'Archivio di Stato e la Biblioteca comunale.\
Tra il 1942 e il 1945 fu tra i protagonisti della pianificazione e
dell\'esecuzione delle misure per la protezione del materiale
bibliografico e archivistico conservato in città. Nonostante gli impegni
continuò ad insegnare (1938-1947). Dal 1929 al 1944 collaborò con
l\'Università per stranieri di Perugia, curando la redazione del
«Bollettino» (in parte con l\'aiuto della moglie Elena Modigliani) e
prestando la sua consulenza alla biblioteca.\
Terminata la guerra, si dedicò a trovare una sede degna al ricco
patrimonio documentario. I lavori all\'ex convento di san Domenico,
ancora oggi sede dell\'Archivio di Stato di Perugia, iniziarono nel 1948
e furono portati a termine nel 1956.\

Si impegnò a fondo anche nella riorganizzazione della Biblioteca
Augusta. Tre furono gli obiettivi sui quali maggiormente concentrò la
sua attenzione: la bonifica dei fondi librari antichi, una «ampia
provvista di selezionate suppellettili librarie al fine soprattutto di
integrare alcuni dei più cospicui settori culturali», il rinnovo
dell\'organico del personale con un\'attenzione maggiore alle specifiche
professionalità.\
Iscritto all\'AIB probabilmente già dal 1940, partecipò nei decenni
successivi con vivacità alla vita dell\'associazione. Nell\'assemblea di
Chianciano (ottobre 1960) fu nominato vicepresidente del [Comitato
direttivo provvisorio](/aib/stor/cariche60.htm) al termine di un aspro
dibattito interno provocato dalle divergenze sul nuovo statuto.
L\'impegno si concluse nel 1961 con l\'elezione del nuovo Comitato
direttivo. Fece anche parte del Comitato regionale della [Sezione del
Lazio e dell\'Umbria](/aib/stor/sezioni/laz.htm) dal 1949 al 1957 e
rimase fra i soci fino al 1968.\
Ricoprì, dal 1949 agli anni Sessanta, l\'incarico di presidente del
Comitato d\'intesa fra i bibliotecari degli enti locali. Fu inoltre
presidente della Deputazione di storia patria per l\'Umbria dal 1956 al
1976.\
Tra i suoi scritti principali si ricordano *Le biblioteche pubbliche
degli enti locali* (Roma: Edizioni di storia e letteratura, 1957), *La
Biblioteca Augusta del Comune di Perugia* (Roma: Edizioni di storia e
letteratura, 1978) e numerosi interventi di biblioteconomia,
archivistica, storia del libro e storia locale.\
Le sue carte e i suoi libri sono conservati alla Biblioteca Augusta.

Andrea Capaccioni

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 217.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 347.

*Scompare col prof. Cecchini un grande della cultura umbra*. «La
Nazione», 2 marzo 1983, p. III.

Roberto Abbondanza. \[*Rievocazione*\]. «La Nazione», 2 marzo 1983, p.
III.

Ermanno Ciocca. *Giovanni Cecchini archivista*. «Bollettino della
Deputazione di storia patria per l\'Umbria», 80 (1983), p. 7-27.

Paola Pimpinelli. *Riviste in provincia*. «Bollettino della Deputazione
di storia patria per l\'Umbria», 80 (1983), p. 29-42.

Paola Pimpinelli. *Giovanni Cecchini*. In: *The memory be green*.
Perugia: Grafica, 1985 (stampa 1986), p. 1-32. Miscellanea di studi in
memoria di Cecchini, con *Bibliografia degli scritti di Giovanni
Cecchini*, p. 10-32.

Federica Lelii. *Le origini del Comitato permanente d\'intesa tra
bibliotecari degli enti locali (1947-1953)*. «Bollettino AIB», 46
(2006), n. 3, p. 233-246.

Andrea Capaccioni. *Il ritorno dei libri: protezione dei beni culturali
e polemiche a Perugia (1944-45)*. In: *Le biblioteche e gli archivi
durante la seconda guerra mondiale: il caso italiano*, a cura di Andrea
Capaccioni, Andrea Paoli, Ruggero Ranieri. Bologna: Pendragon, 2007, p.
443-452. Atti del convegno tenuto a Perugia, 1º-3 dicembre 2005.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 127-128.

Luciana Brunelli. *Per ricordare Giovanni Cecchini: note sui matrimoni
misti durante la persecuzione antiebraica a Perugia*. «Bollettino della
Deputazione di storia patria per l\'Umbria», 109 (2012), n. 1/2, p.
427-446.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-17, ultimo aggiornamento 2022-12-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cecchini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
