![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gualazzini.jpg){height="250"}

## Gualazzini, Ugo

(Cremona 29 luglio 1905 -- Cremona 12 ottobre 1995)

Conseguita la maturità classica al Liceo \"D. Manin\" di Cremona, si
iscrisse all\'Università di Parma, dove si laureò in giurisprudenza nel
1929, con una tesi di storia economica, poi pubblicata. Per diversi
anni, già dal 1925, come volontario, curò l\'ordinamento e la
catalogazione della biblioteca Albertoni e dell\'archivio storico
annessi al Museo di Cremona, destinati a confluire nella Biblioteca
governativa e nell\'Archivio storico comunale. Dal 1930 insegnò Storia
dell\'arte al Liceo classico \"D. Manin\" di Cremona.\
Nel 1933 si classificò secondo nel concorso per direttore della
Biblioteca municipale di Reggio Emilia e fu nominato, dal 1º aprile, per
la rinuncia di [Alfredo Vantadori](vantadori.htm), che preferì mantenere
la direzione della Malatestiana di Cesena. Nel periodo della sua
dinamica direzione si incrementarono notevolmente gli acquisti e la
frequenza del pubblico. Venne inoltre impiantato il catalogo a schede
dei manoscritti, furono ricevuti in dono e inventariati alcuni fondi di
pregio e avviata una campagna di restauri. Curò inoltre con particolare
attenzione la protezione del materiale di pregio dai rischi bellici, con
vari spostamenti.\
Si dedicò però soprattutto agli studi storico-giuridici, conseguendo nel
1934 la libera docenza in Storia del diritto italiano. Professore
incaricato di Esegesi delle fonti del diritto italiano all\'Università
di Parma dal 1935, vinse la cattedra di Storia del diritto italiano,
restando a Parma, nel marzo 1948, e lasciò quindi la direzione della
Biblioteca di Reggio Emilia, per dedicarsi interamente
all\'insegnamento.\
Preside per molti anni della Facoltà di giurisprudenza di Parma
(1954-1969 e 1972-1975), insegnò anche alla Scuola di paleografia
musicale di Cremona, di cui direttore dal 1952 al 1971. Collocato a
riposo nel 1980, nel 1982 fu nominato professore emerito.\
Oltre agli studi di storia del diritto e storia economica, si dedicò
particolarmente a ricerche sulla storia dell\'Università di Parma e
promosse l\'ordinamento del suo Archivio storico.\

Socio dell\'Associazione italiana biblioteche dal 1933, prese parte ai
congressi nazionali del 1934 e del 1936. Nel dopoguerra, quando aveva
già lasciato le biblioteche, venne eletto nel primo Comitato regionale
della [Sezione dell\'Emilia](/aib/stor/sezioni/emilia.htm) (1949-1953) e
risulta ancora fra i soci fino almeno al 1954.\
Fu anche presidente dell\'ADAFA (1949-1991), presidente del Consiglio di
amministrazione della Scuola internazionale di liuteria (1956-1974) e
fondatore del Museo Stradivariano, membro della Deputazione di storia
patria per le province parmensi, di Italia nostra, della Commissione di
arte sacra e della Commissione per la toponomastica di Cremona. Nel 1961
fu insignito della medaglia d\'oro dei benemeriti della cultura.\
A Cremona gli è stata intitolata una piazzetta.

Alberto Petrucciani

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 484.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 472; 6ª ed., ivi, 1957, p. 277; 7ª ed., ivi,
1961, p. 343.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 783.

Nicola Occhiocupo. *Ugo Gualazzini (1905-1995)*. (Commemorazioni).
«Archivio storico per le province parmensi», 4ª serie, 47 (1995), p.
27-28. Pubblicato nel 1996.

*Per il prof. Ugo Gualazzini*. «Bollettino storico cremonese», n. s., 2
(1995), p. 11-41, con una fotografia. Contiene: *Bibliografia degli
scritti editi del prof. Ugo Gualazzini (1926-1995)*, p. 11-30; Carla
Almansi, *Il professore*, p. 31-32; Maria Luisa Corsi, *Il prof. Ugo
Gualazzini e gli archivi cremonesi*, p. 33-35; Gianfranco Taglietti,
*Ricordo di Ugo Gualazzini*, p. 37-41. Presentazione di Rita Barbisotti,
p. 7-8. Pubblicato nel 1996.

Carlo Piastrella. *Ugo Gualazzini: attualità di un insegnamento*.
(Personaggi). «Insula Fulcheria», 39 (2009), vol. 2, p. 192-212.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-04-02, ultimo aggiornamento 2023-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gualazzini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
