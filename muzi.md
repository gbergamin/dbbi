![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](muzi.jpg){height="250"}

## Muzi (Muzj), Giovanni

(Campli TE 5 ottobre 1873 -- Teramo 14 gennaio 1952)

Dopo gli studi al Seminario vescovile di Teramo (che in seguito proseguì
per qualche tempo a Roma) venne ordinato sacerdote nel 1896 e fu poi
segretario del vescovo Francesco Trotta e cancelliere del suo
successore. Dal 1910 canonico del Capitolo Aprutino (dal 1930
arcidiacono), fu dal 1915 al 1941 vicario generale della Diocesi,
reggendola per due periodi come vicario capitolare (1920-1922 e
1927-1928).\
Curò fra l\'altro l\'Archivio vescovile e promosse e seguì i restauri
del Duomo e del Palazzo vescovile. Fece parte anche della Commissione
provinciale per la conservazione dei monumenti, dal 1940.\
Nell\'aprile 1943, a seguito della scomparsa di Grazia Savorini Salvoni,
venne nominato direttore della Biblioteca provinciale Melchiorre Delfico
di Teramo, carica che mantenne, a quanto pare a titolo gratuito, fino
alla morte.\
Avviò l\'ordinamento dei fondi acquisiti negli anni precedenti ma non
ancora sistemati e trasferì i cataloghi nella sala d\'ingresso,
migliorando l\'organizzazione dei servizi. Durante l\'occupazione
tedesca, quando nel Convitto era stato installato un ospedale militare
con effrazioni e ruberie anche nei locali della Biblioteca, difese
energicamente la sede e il patrimonio nei confronti delle autorità
occupanti, adoperandosi anche per la salvaguardia del patrimonio
artistico e storico della città.\
Durante la sua direzione, nel 1949, la Biblioteca ricevette una
collocazione giuridico-amministrativa definitiva come istituto della
Provincia di Teramo. Negli ultimi anni la progressiva perdita della
vista gli rese molto difficile il lavoro, ma già dal 1945 era assistito
per le attività di ripristino dai danni della guerra e di ordinamento
della Biblioteca da [Raffaele Aurini](aurini.htm), di cui ottenne
l\'assunzione stabile come aiutobibliotecario al principio del 1947.\

Coltivò anche gli studi di storia locale, pubblicando alcuni contributi,
collaborò al settimanale diocesano «L\'araldo abruzzese» e fu membro
della Deputazione abruzzese di storia patria e del Comitato provinciale
della Società per la storia del Risorgimento.

Alberto Petrucciani

Alberto Scarselli. *Mons. Giovanni Muzj*. (Necrologi). «Accademie e
biblioteche d'Italia», 20 (1952), n. 3/4, p. 234 (che lo dice morto il
17 gennaio).

Roberto Ricci. *Per mons. Giovanni Muzj* defensor civitatis. «Notizie
dalla Delfico», 1996, n. 2, p. 4-6.

Gabriele Orsini. *Ricordo di mons. Giovanni Muzj*. «Notizie dalla
Delfico», 1996, n. 2, p. 7-14.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 133-134 (voce di Giorgio De Gregori).

Maria Manetta. *La nostra Biblioteca si arricchisce continuamente e non
solo di libri*\... «Notizie dalla Delfico», 2004, n. 1/2, p. 58: ill.
(sul suo ritratto donato alla Biblioteca Delfico).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 321 (indica come data della morte il 17
gennaio, come molte altre fonti).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2021-02-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/muzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
