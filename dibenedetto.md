![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](dibenedetto.jpg){height="250"}\
\
[\[Altra immagine\]](dibenedetto2.jpg)

## Di Benedetto, Filippo

(Catania 1º marzo 1922 -- Firenze 23 dicembre 2012)

Conseguì la maturità classica nel 1940 e poi, nonostante l\'impegno
militare che lo allontanò da Catania dal 2 febbraio 1943 al 15 luglio
1946, ma che gli valse una croce al merito di guerra, si laureò in
lettere nel 1946. Nello stesso anno divenne assistente volontario alla
cattedra di Glottologia nell\'Università di Catania per assumere poi,
dal 1947 al 1951, l\'incarico dell\'insegnamento di Grammatica latina e
greca nella Facoltà di lettere.\
Dal 1º giugno 1951 al 30 aprile 1956 diresse le Biblioteche riunite
Civica e Ursino Recupero di Catania. In questa veste curò il
riordinamento dei quotidiani politici siciliani dei secoli XIX-XX e, in
occasione della Settimana del libro del 1952, allestì una Mostra del
libro antico.\
Dal 1º maggio 1956, vinto il concorso per le biblioteche governative, fu
bibliotecario presso la [Biblioteca universitaria di
Messina](/aib/stor/teche/me-uni.htm), della quale assunse la direzione
il 1º luglio 1959, subentrando a Ernesto Giangrasso che andò a dirigere
la Biblioteca nazionale di Napoli. Nella biblioteca messinese curò il
riordinamento degli incunaboli e delle cinquecentine, correggendo e
integrando il relativo catalogo. Questo lavoro gli fece scoprire un
ignoto manoscritto di *Conti di antichi cavalieri*, del quale dette
notizie in «Accademie e biblioteche d\'Italia» (30, 1962, p. 225-226) e
nel «Giornale italiano di filologia» (15, 1962, p. 345-363). Effettuò,
inoltre, la revisione del catalogo generale degli autori e dei soggetti
e, in occasione dell\'XI Congresso dell\'Associazione italiana
biblioteche, tenuto a Taormina, Catania, Messina e Siracusa nel 1957,
curò una mostra di codici greci. Dell\'AIB era socio dal 1954 e fece
parte del Comitato regionale della [Sezione della Sicilia
orientale](/aib/stor/sezioni/sic-or.htm) dal 1957 al 1962.\
La sua passione per la paleografia e i manoscritti lo portò a chiedere
il trasferimento alla Biblioteca Medicea Laurenziana di Firenze.
Lasciata la direzione messinese a [Giampietro Tinazzo](tinazzo.htm), dal
15 ottobre 1962, con la qualifica di bibliotecario di 1ª classe
(conseguita esattamente un anno prima, il 16 ottobre 1961), fu
responsabile della Sezione Manoscritti della biblioteca fiorentina.\
In occasione del 650º anniversario della nascita di Giovanni Boccaccio
curò l\'allestimento e il catalogo di una mostra di manoscritti e
documenti (1963) e, sempre in riferimento all\'illustre certaldese, si
deve a lui il restauro testuale della prima redazione dell\'egloga
*Faunus* (*Considerazioni sullo Zibaldone laurenziano del Boccaccio e
restauro testuale della prima redazione del* Faunus, «Italia medioevale
e umanistica», 14, 1971, p. 91-129). Per il 700º anniversario della
nascita di Dante Alighieri curò una mostra di codici danteschi, il cui
catalogo fu pubblicato da Olschki nel 1966.\

Nella grave circostanza dell\'alluvione del 1966 fu sollecito a
rispondere all\'appello del suo grande amico [Emanuele
Casamassima](casamassima.htm), direttore della Biblioteca nazionale di
Firenze, che gli affidò l\'incarico di organizzare l\'asciugatura di
alcuni volumi affidati a una fabbrica nel Valdarno.\
Dal 16 febbraio 1971 fu trasferito presso la Sezione Manoscritti della
Biblioteca nazionale centrale di Firenze, dove rimase fino al
collocamento a riposo (1º marzo 1973), con la qualifica di dirigente
generale.\
La sua preparazione lo portò successivamente a insegnare Bibliografia e
biblioteconomia prima, e Paleografia greca poi, nella Facoltà di lettere
dell\'Università di Firenze, con una breve parentesi (dal 1984 al 1986)
alla Scuola vaticana di musica \"Tomas Luis de Victoria\" per insegnare
Paleografia musicale e all\'Università di Trento (1988/89) per
l\'insegnamento di Paleografia latina.\
Numerosi i suoi scritti di carattere epigrafico e filologico, elencati
nel volume di scritti in onore *Vetustatis indagator* offertogli dagli
allievi nel 1999.\
Dal 1962 fu socio aggregato dell\'Accademia Peloritana di Messina e
nello stesso anno curò gli indici dei primi cinquant\'anni
dell\'«Archivio storico per la Sicilia orientale».\
Nel 2021 la famiglia ha donato le sue carte di lavoro al Centro
internazionale di studi umanistici dell\'Università di Messina.

Antonio Giardullo

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 228 («Rigore e passione
codicologica di Filippo Di Benedetto, strappato con provvedimento
ministeriale dai suoi codici della Laurenziana. Furore e dolcezza di
siciliano: ha baciato il Virgilio, tornato da una mostra»).

*Vetustatis indagator: scritti offerti a Filippo Di Benedetto*, a cura
di Vincenzo Fera e Augusto Guida. Messina: Centro interdipartimentale di
studi umanistici, Università degli studi, 1999. XI, 446 p.: tav., 1
ritratto. (Percorsi dei classici; 1). In testa al frontespizio:
Università degli studi di Messina, Centro interdipartimentale di studi
umanistici; Biblioteca Medicea Laurenziana, Firenze. Contiene anche la
*Bibliografia di Filippo Di Benedetto*, p. IX-XI.

Walter Lapini. *[Ricordo di Filippo Di
Benedetto](DiBenedetto-LapiniSileno2015.pdf)*. «Sileno», 41 (2015), n.
1/2, p. 403-408. Pubblicato nel 2016.

Angelo Fabrizi. *Filippo Di Benedetto: un filologo ostinato*, in *Tre
cammei: Filippo Di Benedetto, Franco Longoni e Marco Sterpos*. «La
parola del testo», 25 (2021), n. 1/2, p. 181-197: 181-187.

Si ringrazia la famiglia Di Benedetto per alcune notizie e la
fotografia.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-02-24, ultimo aggiornamento 2022-12-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/dibenedetto.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
