![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tiboni.jpg){height="250"}

## Tiboni, Raffaele

(Bovino FG 24 ottobre 1904 -- Pescara 9 ottobre 1992)

Concluse gli studi con l\'abilitazione magistrale e conseguì poi la
patente di segretario comunale. Impiegato dell\'Amministrazione
provinciale di Pescara, venne incaricato dal febbraio 1931 di catalogare
i libri che venivano acquisiti per formare la Biblioteca provinciale, la
cui istituzione era stata deliberata dalla Giunta nel dicembre 1929.\
Nel 1935 gli venne conferita la qualifica di \"incaricato di
biblioteca\" e in pratica a lui si deve la formazione e la direzione
della Biblioteca provinciale fino al 1939. La Biblioteca, inaugurata nel
1934, venne trasferita nel 1936 nel nuovo Palazzo del Governo.\
Richiamato alle armi nel luglio 1939 e inviato in Libia, come ufficiale
di fanteria (dove raggiunse il grado di maggiore), combatté nella
seconda guerra mondiale sul fronte nordafricano, venne fatto prigioniero
verso la fine del 1940 e internato in India, a Bombay.\
Rientrato in Italia dopo la fine della guerra, cercò di riprendere il
suo posto alla Biblioteca provinciale di Pescara, dal 1944 diretta da
Marco Rossi (Marcus De Rubris), e dopo un lungo contenzioso vi fu
reintegrato nel gennaio 1954, al pensionamento del Rossi. Negli anni
Cinquanta e Sessanta diede un notevole impulso alla Biblioteca e ne
mantenne la direzione fino a maggio 1971 (con la qualifica di direttore
dal novembre 1961).\
Socio dell\'Associazione italiana biblioteche almeno dal 1934, partecipò
in quell\'anno al terzo Congresso nazionale, tenuto a Bari. Nel
dopoguerra venne eletto nel primo Comitato regionale (1954-1958) della
[Sezione abruzzese-molisana](/aib/stor/sezioni/abr.htm) e rieletto per
il triennio 1958-1961. Prese parte abitualmente ai congressi nazionali
dell\'AIB negli anni Cinquanta e Sessanta.\

Fu anche ispettore bibliografico onorario e socio della Deputazione di
storia patria negli Abruzzi.\
Estimatore e studioso di D\'Annunzio fin dagli anni giovanili, gli
dedicò numerosi contributi e ricerche, relativi particolarmente a
scritti inediti o poco noti e carteggi e poi raccolti dal Centro
nazionale di studi dannunziani nel volume *Scritti dannunziani*
(Pescara: Ediars, 1992). Negli anni Cinquanta pubblicò alcuni contributi
sulla storia della stampa in Abruzzo.

Alberto Petrucciani

*Chi è d\'Abruzzo: anno 1966*, a cura di Roberto Simari. Sulmona:
D\'Amato, 1966, p. 208.

*Lui, chi è?*   2ª ed. Torino: Editrice torinese, \[1971?\], vol. 2, p.
1246.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Arti grafiche Savarese, 1976, p. 600.

Giorgio De Gregori. *La mia vita tra le rocce e tra i libri*, con la
collaborazione di Andrea Paoli. Roma: Associazione italiana biblioteche,
2003, p. 181-182, 194 e 196.

Walter Capezzali. *Giorgio de Gregori e la sua benefica incursione tra
le biblioteche d\'Abruzzo e Molise (1952-1960)*. In: *Pensare le
biblioteche: studi e interventi offerti a Paolo Traniello*, a cura di
Angela Nuovo, Alberto Petrucciani e Graziano Ruffini. Roma: Sinnos,
2008, p. 217-236.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-01, ultimo aggiornamento 2022-07-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tiboni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
