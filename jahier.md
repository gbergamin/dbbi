![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

Dizionario bio-bibliografico dei bibliotecari italiani del XX secolo

![\[Ritratto\]](jahier.jpg){height="250"}

## Jahier, Enrico (Pier Enrico)

(Susa TO 12 ottobre 1895 -- Firenze 14 agosto 1982)

Nato in una famiglia di religione valdese, originaria della Val Chisone,
all\'età di due anni si stabilì a Firenze, insieme alla madre e ai
cinque fratelli, in seguito al suicidio del padre, pastore apostolico
battista, causato da problemi esistenziali ed economici.\
Volontario, appena ventenne, nella Prima guerra mondiale, combatté sulle
Tofane come ufficiale del 7º Reggimento alpini Battaglione Monte Antelao
(insieme al fratello maggiore Piero, noto scrittore), meritando una
medaglia d\'argento e due di bronzo al valor militare.\
Nel 1922 vinse il concorso per cancelliere nell\'amministrazione
giudiziaria e fu assegnato alla Pretura di Firenze, ma dopo la laurea in
lettere, conseguita all\'Università di Firenze nel 1925, poté passare,
dal 1º marzo 1925, nei ruoli del personale direttivo delle biblioteche
governative. Assegnato alla Biblioteca nazionale centrale di Firenze, si
occupò della redazione del *Bollettino delle pubblicazioni italiane
ricevute per diritto di stampa* e del catalogo a soggetti, di cui fu uno
degli iniziatori.\
Promosso bibliotecario capo al principio del 1936, divenne dal giugno di
quell\'anno direttore della [Biblioteca
Marucelliana](/aib/stor/teche/fi-mar.htm) di Firenze, dove realizzò
nuovi e moderni locali per il pubblico in un\'ottica di maggiore
funzionalità dei servizi, e nel marzo 1941 venne promosso bibliotecario
direttore di 2ª classe.\
Nel settembre 1946 fu nominato ispettore superiore bibliografico e nello
stesso anno gli fu conferito anche l\'incarico di commissario della
Biblioteca internazionale di storia dell\'arte di Firenze.\
Socio dell\'Associazione italiana biblioteche dalla fondazione (1930),
nel dopoguerra fu segretario e animatore del [Comitato
provvisorio](/aib/stor/cariche46.htm) (1946-1951) costituitosi a Firenze
per la sua rifondazione democratica.\

Nel 1949, per profondi dissensi con il Ministero, maturò la decisione di
chiedere il pensionamento anticipato. Collocato a riposo il 2 aprile
1950, per lunghi anni continuò comunque a intervenire nelle riviste
professionali sui vari temi al centro dei suoi interessi, fra cui la
soggettazione, di cui è stato uno dei primi teorici.\
Si occupò però soprattutto di musica, rielaborando e pubblicando
spartiti di marce alpine e di canti delle valli piemontesi, suonando il
grande organo ottocentesco fatto installare nella sua casa di Fiesole
(oggi proprietà della Chiesa valdese di Pisa, per volontà degli eredi) e
incidendo personalmente i brani su disco, con un\'apposita
apparecchiatura.

Elisabetta Francioni

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 503.

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 400.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 490.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 804.

*Chi è?: dizionario biografico degli italiani d\'oggi*. 6ª ed. Roma:
Filippo Scarano, 1957, p. 287.

Clementina Rotondi. *Enrico Jahier*. «Accademie e biblioteche
d\'Italia», 51 (1983), n. 2, p. 157-158.

Giorgio De Gregori. *[Ricordo di Enrico
Jahier](/aib/boll/1997/97-4-473.htm)*. «Bollettino AIB», 37 (1997), n.
4, p. 473-480, con una fotografia e la *[Bibliografia degli scritti di
Enrico Jahier](/aib/boll/1997/97-4-479.htm)*.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 109-110 (voce di Giorgio De Gregori).

Alberto Cheti. [*Dedicato a Enrico
Jahier*](https://www.aib.it/aib/editoria/n21/0114a.htm3#anc1). «AIB
notizie», 21 (2009), n. 1, p. 15.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2022-09-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/jahier.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
