![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](russod.jpg){height="250"}

## Russo, Domenico

(Noto SR 14 febbraio 1875 -- Noto SR 18 agosto 1950)

Dopo aver compiuto gli studi nella Scuola tecnica locale, si interessò
con passione della storia e delle tradizioni della sua città e il 7
maggio 1903 assunse la direzione della Biblioteca comunale di Noto.
Appassionato lettore e bibliofilo, si contraddistinse sempre per la
devozione verso la Biblioteca, che diresse per quarantasette anni e per
la quale ottenne, nel 1905, l\'ammissione al prestito interbibliotecario
con le biblioteche governative.\
Nel 1920 fu scelto come segretario particolare dall\'avv. Corrado
Sallicano, sindaco di Noto. Durante il periodo fascista adottò
l\'adorato nipote [Gioacchino Santocono](santocono.htm), che diverrà una
figura fondamentale per la storia della Biblioteca comunale.\
Grazie a lui si sono conservate preziose notizie sulle vicende storiche
netine; difatti compilò, in base a uno specifico compito assegnato al
direttore dal Regolamento della Biblioteca, la *Cronaca della città di
Noto* dal 1903 al 1950, cioè durante tutta la sua carriera di
bibliotecario. Abile cacciatore di \"tesori di carta\", si dedicò in
particolare allo studio degli incunaboli, pubblicando una *Notazione
bibliografica degli incunabuli conservati nella Biblioteca comunale di
Noto* (Reggio d\'Emilia: Scuola di bibliografia italiana, 1932), oltre
all\'*Indice alfabetico delle opere e della raccolta musicale del
maestro Paolo Altieri*, conservata nella Biblioteca comunale di Noto
(Noto: Tipografia popolare, 1913).\
Amante del bello e dell\'arte, fece amicizia con il senatore Paolo Orsi,
archeologo che aveva lavorato a partire dal 1888 a Siracusa (dopo un
breve periodo come sottobibliotecario alla Biblioteca nazionale centrale
di Firenze), che lo fece nominare ispettore onorario agli scavi e
monumenti.\
Si dedicò con passione anche al teatro, recitando con Tina Di Lorenzo.\

Lasciò una ricca eredità culturale, comprendente opere di natura
bibliografica nonché artistica e poetica: *Malinconie artistiche*
(1915), *Matteo Raeli e il Comitato rivoluzionario di Noto (1860)*
(1932), *La processione della Santa Spina* (1933), *Lo stemma della
città di Noto* (1937).\
Socio dell\'Associazione italiana biblioteche dalla sua fondazione
(1930), non risulta però più negli elenchi degli iscritti dal 1934 in
poi.

Marco Meucci

*Cronaca della città di Noto. Vol. 2: 1913-1932*, a cura di Corrado
Perricone. Noto: Pro Noto, 1999, p. 5.

Emanuele Umberto Muscova. *Personalità netine famose*. Noto: Rotary
Club, 1999, p. 10-11.

Marco Meucci. *La Biblioteca comunale di Noto «Principe di
Villadorata»*. Tesi di laurea, Università degli studi di Firenze, anno
accademico 2008/09, p. 16-21.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-05-08, ultimo aggiornamento 2020-05-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/russod.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
