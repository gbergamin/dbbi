![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](daddabbo.jpg){height="250"}

## D\'Addabbo, Leonardo

(Sammichele di Bari BA 12 marzo 1893 -- Bari 6 giugno 1959)

Interventista, combatté nella Prima guerra mondiale come capitano di
fanteria e poi degli arditi, riportando gravi ferite e venendo decorato
con tre medaglie d\'argento e una di bronzo.\
Laureato in filosofia all\'Università di Napoli nel 1921 e insegnante,
entrò nel novembre 1922 nel Partito fascista raggiungendo cariche di un
certo rilievo: segretario federale di Bari dal 1924 al 1929, commissario
delle federazioni di Catania (1927) e Catanzaro (1929-1930) e reggente
di quella di Messina (1930), membro del Direttorio nazionale (1930-1931)
e, nello stesso periodo, segretario nazionale dell\'Associazione
fascista del pubblico impiego. Nella XXVIII legislatura (1929-1934) fu
eletto alla Camera dei deputati.\
«Fascista di purissima fede e onesto» (Barberi), venne però censurato
dal partito nel 1934 e rimase a lungo in disgrazia politica, venendo
chiamato di nuovo a una carica pubblica, quella di podestà di Bari,
soltanto nel marzo 1943. Dal 1939 al 1943 fu membro della Camera dei
fasci e delle corporazioni. Partecipò anche alla Seconda guerra
mondiale, sul fronte greco (1940), e forse alla guerra d\'Etiopia
(1935-1936).\
Dal 1925 diresse la [Biblioteca consorziale Sagarriga Visconti
Volpi](/aib/stor/teche/ba-naz.htm) di Bari (l\'attuale Biblioteca
nazionale); la lasciò nella primavera 1943 per la nomina a podestà,
riprendendola forse, dopo la caduta del regime, fino alla primavera del
1944. Denunciato e ricercato come gerarca, si nascose per qualche tempo
e venne infine assolto nel 1946. Tornò poi, dopo direzioni provvisorie o
commissariamenti, a dirigere la Biblioteca consorziale, dall\'inizio del
1951 fino al collocamento a riposo (1º giugno 1958). Nel 1957 ricevette
la medaglia d\'oro del Ministero della pubblica istruzione.\
Socio dell\'Associazione italiana biblioteche dal 1931 e ancora nel
dopoguerra, fino almeno al 1954, fece parte del Comitato organizzatore
del terzo Congresso nazionale, tenuto a Bari nel 1934.\
Attivo anche nella vita culturale locale, fondò e diresse «Japigia:
rivista pugliese di archeologia storia e arte» (1930-1946) e fu
segretario della Deputazione di storia patria per le Puglie dalla sua
fondazione (1935). Negli anni Trenta fu anche consigliere della Società
nazionale per la storia del Risorgimento italiano.

Alberto Petrucciani

*Chi è?: dizionario degli italiani d\'oggi*. 2ª ed. Roma: A. F.
Formiggini, 1931, p. 225.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Arti grafiche Savarese, 1976, p. 171-172
(che indica come anno di nascita il 1890 e come anno di morte il 1958).

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 21, 33, 42-43, 49, 53, 55,
57.

*Iapigia (1930-1946): indici e schede di spoglio*, a cura di M.
Dell\'Aquila \... \[*et al.*\]. Bari: Cacucci, 1982, p. 277-278 e
*passim*.

Mario Missori. *Gerarchie e statuti del PNF: Gran consiglio, Direttorio
nazionale, Federazioni provinciali: quadri e biografie*. Roma: Bonacci,
1986, p. 195 (che indica come anno di morte il 1958).

Mariuccia Salvati. *Il regime e gli impiegati: la nazionalizzazione
piccolo-borghese nel ventennio fascista*. Roma-Bari: Laterza, 1992, p.
167, 171-173, 178, 185-188.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-08, ultimo aggiornamento 2022-12-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/daddabbo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
