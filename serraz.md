![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

\
\
![\[Ritratto\]](serraz.jpg)

## Serra Zanetti, Alberto

(Riolo, Castelfranco Emilia MO 3 febbraio 1898 -- Bologna 30 agosto
1960)

Entrò nel personale della [Biblioteca comunale
dell\'Archiginnasio](/aib/stor/teche/bo-com.htm) di Bologna come
distributore dal 1º febbraio 1922, per concorso; passò poi al grado di
ordinatore e per molti anni svolse la funzione di segretario del
direttore, [Albano Sorbelli](sorbelli.htm).\
Aveva iniziato gli studi universitari nel 1917/18 al corso di chimica
pura della Facoltà di scienze, passando poi a Farmacia e quindi dal
novembre 1923 a Lettere. Interrotti gli studi dopo aver raggiunto nel
1928/29 il quarto anno del corso di laurea in filosofia, li riprese nel
1940 laureandosi in lettere il 19 dicembre 1945.\
Dall\'ottobre 1944 ebbe la reggenza della Biblioteca e si trovò a dover
fronteggiare i danni subiti per i bombardamenti, riuscendo a recuperare
buona parte del patrimonio librario.\
Nel 1956 fu nominato direttore, dopo la lunga reggenza, e si adoperò con
molta competenza a promuovere lo sviluppo dell\'Archiginnasio e degli
altri istituti bibliotecari civici, Casa Carducci, la Biblioteca
popolare e la Biblioteca del Conservatorio di musica. Nella Biblioteca
dell\'Archiginnasio istituì nel 1958 una razionale sala di
consultazione. Venne collocato a riposo nel 1960.\

Socio dell\'Associazione italiana biblioteche dal 1931, nel dopoguerra
fu segretario (1949-1953) e poi presidente (1953-1960) della [Sezione di
Bologna, della Romagna e delle Marche](/aib/stor/sezioni/romagna.htm),
membro del [Consiglio direttivo](/aib/stor/cariche51.htm) nel 1953-1954
e [vicepresidente nazionale](/aib/stor/cariche54.htm) dal 1954 al 1957.
Dal 1949 partecipò anche alle attività del Comitato d\'intesa dei
bibliotecari degli enti locali, intervenendo con alcune relazioni ai
suoi convegni.\
Fece parte anche della Deputazione di storia patria e fu tesoriere della
Commissione per i testi di lingua. Fu anche appassionato cultore di
musica e fine suonatore di organo, adattando per questo strumento alcune
romanze e scrivendo molte composizioni di carattere sinfonico.\
Fra i suoi scritti di argomento professionale hanno particolare
importanza il catalogo delle edizioni bolognesi dal 1501 al 1520
(*L\'arte della stampa in Bologna nel primo ventennio del Cinquecento*,
Bologna 1959) e l\'indice trentennale (1906-1935) della rivista
«L\'Archiginnasio».

Giorgio De Gregori

*Alberto Serra Zanetti*. «L\'Archiginnasio», 53/54 (1958-1959), p. 1-18.
Contiene: Gino Nenzioni, *L\'uomo*, p. 1-3 (con l\'elenco delle
principali pubblicazioni); Giovanni Cecchini, *Il bibliotecario*, p.
4-7; Ettore Desderi, *Il musicista*, p. 8-13; Antonio Toschi,
*L\'erudito*, p, 14-18. Pubblicato nel 1960.

Renzo Frattarolo. *Alberto Serra Zanetti*. «Accademie e biblioteche
d\'Italia», 28 (1960), n. 1/2/3, p. 164.

Gino Nenzioni. *Alberto Serra-Zanetti*. «Bollettino d\'informazioni
AIB», 1 (1961), n. 1, p. 44-45.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 163-164 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 410.

Si ringrazia Maurizio Avanzolini.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-09-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/serraz.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
