![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bustico.jpg){height="250"}

## Bustico, Guido

(Pavia 6 gennaio 1876 -- Torino 25 ottobre 1942)

Laureato in lettere all\'Università di Pavia nel 1903, entrò nelle
biblioteche governative come apprendista distributore dal dicembre 1900,
alla Biblioteca universitaria di Genova, e venne inquadrato in ruolo
come ordinatore/distributore di 5ª classe dall\'agosto 1904. Nei *Ruoli
di anzianità* del Ministero della pubblica istruzione figura con la data
di nascita del 6 gennaio, confermata anche da sue dichiarazioni
ufficiali e dalle informazioni fornite per le voci dei *Chi è?* (non
quindi il 25 gennaio, come è indicato nel *Dizionario biografico degli
italiani*). Trascorse però due lunghi periodi in aspettativa per motivi
familiari, a partire dal dicembre 1903, e infine si dimise il 16 ottobre
1905, optando per l\'insegnamento nelle scuole secondarie.\
Insegnò nelle scuole tecniche a Pavia e Salò e poi nel 1909 si trasferì
a dirigere la Scuola municipale di arti e mestieri di Domodossola. Nella
città diresse anche la Biblioteca e il Museo Galletti, pubblicando tra
l\'altro il catalogo dei manoscritti (1910) e l\'inventario delle monete
(1911) e dando vita a una rivista, l\'«Illustrazione ossolana»
(1910-1913); fu anche ispettore onorario ai monumenti.\
Si trasferì poi, a quanto pare, a Salò, dove insegnò nella Scuola
tecnica comunale. Nel 1911 pubblicò il catalogo dei manoscritti della
Biblioteca dell\'Ateneo di Salò.\
Dopo la Prima guerra mondiale diresse la Biblioteca civica di Novara, di
cui descrisse, oltre ai manoscritti, gli incunaboli (1920) e la raccolta
dantesca (1923 e 1927), a cui dedicò anche una mostra nel 1921. Avviò
inoltre il catalogo alfabetico per soggetti e quello topografico e la
pubblicazione di una rivista della Biblioteca, «Novaria», uscita dal
1920 al 1927, in parte a sue spese per mancanza di finanziamenti
comunali. Nel 1929 partecipò, per la Biblioteca, al primo Congresso
mondiale delle biblioteche e di bibliografia. Fu anche professore di
lettere all\'Istituto industriale della città e per qualche tempo
commissario della civica Scuola serale complementare di commercio.\
Lasciò la direzione della Biblioteca di Novara verso la fine del 1930,
trasferendosi a insegnare italiano e storia per breve tempo a Palermo e
poi a Torino, all\'Istituto commerciale Quintino Sella, fino al
collocamento a riposo (1941).\
Socio della Società bibliografica italiana nel 1900-1901, aderì
all\'Associazione italiana biblioteche fin dalla sua costituzione nel
1930, ma non compare più negli elenchi degli iscritti dal 1934 in poi.
Fu anche, dal 1932, ispettore bibliografico onorario. Nel 1933 venne
nominato socio corrispondente della Deputazione subalpina di storia
patria.\

Pubblicò numerosi lavori bibliografici, tra i quali la *Bibliografia di
Vittorio Alfieri* (1907, 3ª ed. 1927 nella «Biblioteca di bibliografia
italiana» di Olschki), la *Bibliografia di Vincenzo Monti* (1924, nella
«Biblioteca di bibliografia italiana»), di cui stese anche una biografia
e curò un\'edizione, la *Bibliografia di Giuseppe Parini* (ivi, 1929),
le bibliografie dei secoli XIII, XVI, XVII e XVIII per la Federazione
italiana delle biblioteche popolari (1930-1932) e quella de *Il teatro
musicale italiano* per la collana di «Guide bibliografiche» della
Fondazione Leonardo (1924). Collaborò agli «Inventari dei manoscritti
delle biblioteche d\'Italia» iniziati dal [Mazzatinti](mazzatinti.htm)
con la descrizione dei fondi della Biblioteca Negroni-Civica di Novara
(nel vol. 31, 1924) e della Biblioteca Galletti di Domodossola (nel vol.
34, 1925).\
Nei primi anni del Novecento dedicò vari interventi e studi ai problemi
della scuola e a temi pedagogici e di psicologia infantile; in seguito
curò un\'antologia di letture italiane per gli istituti tecnici (1927).
Si occupò anche di storia del teatro e della musica, di storia del
giornalismo, soprattutto nell\'età del Risorgimento, e di letteratura
italiana del Sette e Ottocento. Collaborò alla «Rivista d\'Italia», alla
«Nuova Antologia», alla «Rassegna nazionale», a «Emporium» e ad altri
periodici.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 220 e 61\*-62\*.

Teodoro Rovito. *Dizionario bio-bibliografico dei letterati e
giornalisti italiani contemporanei*. Napoli: Tip. Melfi & Joele, 1907,
p. 52 e 252.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 69.

*Chi è?: dizionario degli italiani d\'oggi*. Roma: A. F. Formiggini,
1928, p. 110; 2ª ed., ivi, 1931, p. 123; 3ª ed., ivi, 1936, p. 148; 4ª
ed., Roma: Cenacolo, 1940, p. 154.

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 102-103 (Enciclopedia biografica
e bibliografica italiana; 38), con elenco delle pubblicazioni
soprattutto d\'interesse pedagogico e scolastico.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 200.

Marina Guglielmi - Clara Gabanizza. [*Bustico,
Guido*](http://www.treccani.it/enciclopedia/guido-bustico_(Dizionario-Biografico)/).
In: *Dizionario biografico degli italiani*. Vol. 15. Roma: Istituto
della Enciclopedia italiana, 1972, p. 596-597 (con scarse notizie
biografiche, in parte inesatte).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 181.

Pierfranco Blesio. [*Compendio bio-bibliografico dei Soci dell\'Ateneo*
\[*di Brescia*\] *dall\'anno di fondazione all\'anno bicentenario
(1802-2002)*](https://www.ateneo.brescia.it/controlpanel/uploads/compendio/B.pdf),
n. 321, con un elenco di pubblicazioni.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2021-03-22, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bustico.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
