![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](samek.jpg){height="150"}

## Samek Lodovici, Sergio

(Carrara 23 giugno 1907 -- Pavia 1º luglio 1979)

Laureato in lettere all\'Università di Pisa nell\'ottobre 1929, con una
tesi di storia dell\'arte, insegnò per alcuni anni nelle scuole medie.\
Abbracciò la carriera delle biblioteche nel 1935, tra i vincitori del
concorso per bibliotecario aggiunto, assegnato dal 1º marzo alla
Biblioteca nazionale Braidense di Milano. Fu poi trasferito, dal 1º
marzo 1938, alla Biblioteca Palatina di Parma.\
Nel maggio 1939 fu trasferito a dirigere la [Biblioteca universitaria di
Messina](/aib/stor/teche/me-uni.htm), nella quale lasciò una traccia con
lo studio dei suoi codici miniati bizantini, pubblicato in «Accademie e
biblioteche d\'Italia» nel 1941. Era così segnato quello che sarebbe
stato il suo futuro di studioso delle arti figurative e
dell\'illustrazione del libro, come mostrò il volume *Storici, teorici e
critici delle arti figurative (1800-1940)* (Milano 1942).\
Trovandosi a Milano nel 1943 per aver accompagnato la famiglia al sicuro
in Lombardia, lo sbarco alleato in Sicilia gli impedì di rientrare a
Messina, e prestò quindi servizio alla Biblioteca Braidense fino al
luglio 1952, quando fu trasferito a Modena come soprintendente
bibliografico per l\'Emilia nord-occidentale.\

Nella funzione di soprintendente si rivelò subito molto attivo, sia nel
censire e valorizzare il patrimonio delle biblioteche storiche della
circoscrizione, sia nell\'organizzare e attivare alcune reti di posti di
prestito. Nell\'anno in cui iniziò la sua attività modenese assunse
anche l\'insegnamento di storia delle arti decorative del libro alla
Scuola speciale per archivisti e bibliotecari dell\'Università di Roma.\
Nel 1964 fu trasferito nuovamente alla Biblioteca Braidense, con
l\'incarico di attendere alla compilazione del catalogo dei codici
miniati della Biblioteca, che sarebbe dovuto uscire nella collezione di
«Indici e cataloghi», ma invece rimase inedito, salvo una piccola
porzione di codici esposti nella *Mostra di codici miniati* allestita
dalla Braidense nel giugno-luglio 1970. Curò inoltre la mostra di
incunaboli tenuta nel 1965-1966 in occasione del quinto centenario
dell\'introduzione della stampa in Italia (Milano 1965), insieme a Emma
Coen Pirani, e la *Mostra antologica di G. B. Bodoni* (Milano 1972).
Collocato a riposo il 1º luglio 1972, continuò l\'insegnamento
universitario.\
Socio dell\'Associazione italiana biblioteche almeno dal 1936 e
nuovamente nel dopoguerra, dal 1947, fu eletto nel [Comitato
regionale](/aib/stor/sezioni/emilia.htm) dell\'Emilia dal 1953 al 1963,
ricoprendo per due mandati, dal 1958, la carica di presidente.\
Fu autore di numerose opere di bibliografia e storia del libro, storia
dell\'illustrazione e storia dell\'arte.

Giorgio De Gregori

Emma Pirani. *Sergio Samek Ludovici*. «Accademie e biblioteche
d\'Italia», 47 (1979), n. 6, p. 462-466.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 158 (voce di Giorgio De Gregori).

Paola Di Pietro. *Sergio Samek Lodovici (Ludovici)*. In: *Dizionario
biografico dei soprintendenti bibliografici (1919-1972)*. Bologna:
Bononia University Press, 2011, p. 538-547, con elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-09-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/samek.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
