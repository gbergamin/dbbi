![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Finzi, Vittorio

(Mantova 16 ottobre 1860 -- Cremona 10 febbraio 1942)
:::

Laureato in giurisprudenza all\'Università di Bologna nel 1882,
frequentò poi fino al 1885 l\'Istituto di studi superiori di Firenze.\
Entrò nei ruoli delle biblioteche governative come sottobibliotecario
dal 1º aprile 1883 e lavorò, almeno per alcuni anni, alla Biblioteca
Estense di Modena.\
Nel marzo 1892 venne trasferito alla Biblioteca governativa di Lucca,
dove fu per vari anni apprezzato collaboratore di [Eugenio
Boselli](bosellie.htm). Nel febbraio 1896 venne promosso
sottobibliotecario di 2ª classe.\
La larga stima che si era guadagnato gli valse nel febbraio 1900 la
nomina a direttore reggente della [Biblioteca universitaria di
Sassari](/aib/stor/teche/ss-uni.htm), dove rimase per dodici anni.\
Nell\'ottobre 1912 venne trasferito alla direzione della [Biblioteca
governativa di Cremona](/aib/stor/teche/cr-sta.htm) e nell\'agosto 1916
venne promosso sottobibliotecario di 1ª classe. Con la riforma del 1923
venne inquadrato nella qualifica di bibliotecario e dal dicembre di
quello stesso anno promosso bibliotecario capo. Venne collocato a riposo
dal 1º luglio 1933.\
Socio della Società bibliografica italiana dal 1897 fino almeno al 1911,
aderì all\'Associazione italiana biblioteche dalla sua fondazione, nel
1930, e risulta fra i suoi membri fino almeno al 1937, già a riposo.
Prese parte, inoltre, al primo Congresso mondiale delle biblioteche e di
bibliografia nel 1929.\
Pubblicò vari studi filologici, relativi soprattutto alla letteratura
italiana dei primi secoli e a manoscritti delle biblioteche in cui
lavorò, nella «Zeitschrift für romanische Philologie» e in altri
periodici. In campo bibliografico, contribuì alla «Rivista delle
biblioteche» con la descrizione delle edizioni musicali (1890-1894) e
degli incunaboli fiorentini (1897) dell\'Estense e al «Centralblatt für
Bibliothekswesen» con un articolo sulle Bibbie magontine della stessa
Biblioteca (1898). Dopo il trasferimento a Sassari pubblicò
nell\'«Archivio storico sardo», negli «Studi sassaresi» e in altre sedi
vari lavori relativi alla storia dell\'isola, tra i quali l\'edizione
critica degli *Statuti della Repubblica di Sassari* (1911). In seguito,
pubblicò su «La bibliofilia» il catalogo degli incunaboli della
Biblioteca civica di Cremona (1919) e, sulla stessa rivista o nel
«Bollettino storico cremonese», una serie di articoli su stampatori e
autori cittadini del XV secolo. Colpito dalle leggi razziali del 1938,
come ebreo, pubblicò l\'ultimo contributo su «La bibliofilia», nel 1941,
modificando il suo nome in \"Vittorino Finni\".

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 606-607 e 105\* (indica come data
di nascita il 15 ottobre).

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 123 (indica come data di nascita il
15 ottobre).

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 166-167.

Giovanni Casati. *Dizionario degli scrittori d\'Italia: dalle origini
fino ai viventi*. Vol. 3. Milano: R. Ghirlanda, \[1934\], p. 62.

Virginia Carini Dainotti. *La Biblioteca governativa nella storia della
cultura cremonese*. Cremona: presso la R. Deputazione di storia patria,
1946 (stampa 1947), p. 164.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 189.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-02-16, ultimo aggiornamento 2021-03-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/finzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
