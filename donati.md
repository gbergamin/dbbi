![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](donati.jpg){height="250"}

## Donati, Lamberto

(Roma 8 luglio 1890 -- Roma 16 luglio 1982)

Laureato in lettere all\'Università di Roma nel 1921, aveva preso parte
alla prima guerra mondiale, venendo congedato nel 1919.\
Entrò nel maggio 1921 alla Biblioteca apostolica vaticana, come curatore
della collezione di stampe, e fu poi a partire dagli anni Trenta anche
docente di storia del libro alla Scuola vaticana di biblioteconomia.
Venne collocato a riposo nel 1965.\
Studioso di storia del libro, particolarmente nel Quattro e Cinquecento,
e della miniatura (*Bibliografia della miniatura*, Firenze: Olschki,
1972), si dedicò particolarmente alla storia dell\'incisione e
dell\'illustrazione (*Il Botticelli e le prime illustrazioni della
Divina Commedia*, Firenze: Olschki, 1962; *Il \"non finito\" nel libro
illustrato antico*, ivi, 1973, oltre a vari altri saggi).\
Fu autore di numerosi contributi per «La bibliofilia» (dove uscì nel
1923 il suo primo saggio), il «Gutenberg Jahrbuch», «Maso Finiguerra»
(da lui fondata e diretta dal 1936 al 1940), «Amor di libro», «Accademie
e biblioteche d\'Italia» e altre riviste e collaboratore abituale
dell\'«Almanacco dei bibliotecari italiani» (anche con lo pseudonimo Er
Pupazzaro), della «Strenna dei romanisti» e dell\'«Osservatore romano».\
Socio dell\'Associazione italiana biblioteche dal 1948, fu presente a
parecchi suoi congressi negli anni Cinquanta e Sessanta e compare ancora
negli elenchi dei soci della Sezione Lazio fino al 1972. Fu anche socio
della Società romana di storia patria dal 1955.\
Le sue carte sono state consegnate dalla figlia Licia alla Biblioteca
Vaticana.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 560.

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p.
359-360.

*Ritratti* \[*Lamberto Donati*\]. «Almanacco dei bibliotecari italiani»,
1963, p. 36, con una fotografia.

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\], Milano: IGAP, 1966, p. 201.

*Contributi alla storia del libro italiano: miscellanea in onore di
Lamberto Donati*. Firenze: Olschki, 1969. XXIII, 372 p.: ill. Contiene
fra l\'altro la *Bibliografia di Lamberto Donati*, p. VII-XXIII.

*Lui, chi è?* 2ª ed. Torino: Editrice torinese, \[1971?\], vol. 1, p.
993.

Roberto Ridolfi. *Lamberto Donati*. «La bibliofilia», 84 (1982), n. 2,
p. 97-98, con l\'*Aggiunta alla bibliografia di Lamberto Donati*, p.
98-101.

Niccolò Del Re. *Lamberto Donati*. «Strenna dei romanisti», 1983, p.
551-552.

Gruppo dei romanisti. *Romanisti di ieri: sommario di notizie
bibliografiche dei soci scomparsi fino al 2002*, redatto a cura di
Manlio Barberito, Umberto Mariotti Bianchi, Antonio Martini ed Armando
Ravaglioli. \[Roma\]: Gruppo dei romanisti, 2002, p. 52.

*Lamberto Donati e l\'Italia: piccola scelta di suoi scritti inediti*, a
cura di Licia Donati. \[Roma: a cura di Licia Donati\], 2008. 29 p.

Giancarlo Petrella. *\"Ho creato una rivista unica al mondo\": Lamberto
Donati e il \"Maso Finiguerra\" (1936-1940)*. «Paratesto», 11 (2014), p.
163-181

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-06-22, ultimo aggiornamento 2021-03-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/donati.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
