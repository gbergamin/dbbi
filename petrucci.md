![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](petrucci.jpg){height="250"}

## Petrucci, Antonio

(Cassino FR 10 luglio 1928 -- Roma 17 ottobre 1998)

Laureato in ingegneria, già prima della sua lunga attività presso il
CNR, iniziata nella prima metà degli anni Settanta, si era occupato
delle questioni che caratterizzeranno tutto il suo ambito professionale
e di ricerca. In particolare, al principio degli anni Settanta aveva
sviluppato presso il CETIS (Centro europeo di trattamento
dell\'informazione scientifica) dell\'Euratom di Ispra un programma
integrato di automazione in ambiente bibliotecario.\
Il suo nome è però legato soprattutto ai molti anni trascorsi
all\'Istituto di studi sulla ricerca e documentazione scientifica
(ISRDS) del Consiglio nazionale delle ricerche, a Roma, dove lavorò in
stretta collaborazione con il fondatore e direttore, [Paolo
Bisogno](bisogno.htm). Si occupò soprattutto di automazione
bibliotecaria, contribuendo alla conoscenza e alla diffusione del
formato MARC. Negli anni Ottanta collaborò anche al progetto del
Servizio bibliotecario nazionale.\
Si deve particolarmente a lui lo sviluppo del Catalogo collettivo
nazionale dei periodici (ACNP), avviato nel 1974 con un piccolo numero
di biblioteche romane universitarie e di ricerca e progressivamente
esteso ad altri settori e a tutto il paese. Il continuo lavoro di
accrescimento e aggiornamento dei dati avveniva in sinergia con il CNUCE
(Centro nazionale universitario di calcolo elettronico) di Pisa e i
dati, registrati su nastri e archiviati nell\'elaboratore del Centro,
venivano pubblicati anche su carta e in microfiche. Il lavoro per la
realizzazione di ACNP richiedeva doti umane e scientifiche, la capacità
di coordinare gruppi di ricerca e la sensibilità per riuscire ad
armonizzare le \"due culture\".\
Tra i soci fondatori dell\'AIDA (Associazione italiana documentazione
avanzata), ne fu eletto presidente nel 1992, succedendo a Paolo Bisogno,
e venne confermato fino alla morte.\
Pubblicò numerosi articoli scientifici e tenne corsi in alcuni atenei, a
Napoli e a Roma, e per vari enti.

Paola Castellucci

\

Anna Maria Tammaro. *[Ad memoriam](petrucci1.jpg)*. «AIB notizie», 10
(1998), n. 9, p. 10.

*Ricordo di Antonio Petrucci*. «AIDA informazioni», 16 (1998), n. 4, p.
4-5, con l\'elenco delle *Pubblicazioni di Antonio Petrucci*, p. 5-9.

\[*Notizia della morte*\]. «Biblioteche oggi», 16 (1998), n. 9, p. 71,
con una fotografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-31, ultimo aggiornamento 2023-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/petrucci.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
