![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Rossi, Giuseppe Mario

(Napoli 25 febbraio 1873 -- Napoli 15 febbraio 1955)
:::

Interrotti gli studi di giurisprudenza per seguire la via del
giornalismo, che fu l\'interesse principale della sua vita, cercò un
impiego nelle biblioteche pubbliche governative.\
Iniziò la carriera come apprendista distributore alla Biblioteca
nazionale di Palermo, dal 1º dicembre 1900, ma nel maggio 1903 tornò a
Napoli, trasferito alla Biblioteca S. Giacomo, e dal 1º agosto 1904
entrò nei ruoli, come distributore di 5ª classe.\
Nel giugno 1905 fu trasferito alla Biblioteca universitaria di Napoli,
dove si svolse in gran parte la sua carriera. Con la riforma del 1919 fu
inquadrato nella qualifica di assistente e nel dicembre 1923 promosso
coadiutore; l\'anno precedente era stato anche nominato commendatore.\
Dal dicembre 1925 fu trasferito alla Biblioteca nazionale di Napoli e
dal giugno 1926 passò alla carriera di concetto, come ordinatore.
Nell\'aprile 1932 fu nominato ispettore per la Calabria della
Soprintendenza bibliografica per la Campania e la Calabria, funzione che
aveva svolto già negli anni precedenti, e nel luglio 1932 fu promosso
ordinatore principale, grado con cui concluse la sua carriera.\
Nel 1936 prese un periodo di aspettativa e poi rientrò in servizio, dal
marzo 1937, nuovamente alla Biblioteca universitaria, dove fu addetto
all\'Ufficio prestito, in cui aveva già lavorato in precedenza.\
Andò in pensione nel 1941 e fu nominato ispettore bibliografico
onorario.\
A Napoli, inoltre, aveva fondato in via Depretis la Biblioteca
circolante Humanitas.\
Aderì all\'Associazione italiana biblioteche dalla sua fondazione (1930)
e compare nuovamente tra i soci con la sua ricostituzione dopo la
guerra, dal 1946.\
Già da giovanissimo aveva fondato a Napoli una rivista letteraria e fu
poi redattore, e in alcuni casi anche direttore, di numerosi giornali.

Simonetta Buttò

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 214.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 342.

M. G. \[Maria Giuseppina\] Castellano Lanzara. *Giuseppe Mario Rossi*.
«Accademie e biblioteche d\'Italia», 23 (1955), n. 1, p. 79-80.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 152-153 (voce di Simonetta Buttò).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-09-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rossig.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
