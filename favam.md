![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Fava, Mariano

(Napoli 8 settembre 1860 -- Napoli 16 dicembre 1937)
:::

Laureato in giurisprudenza, il 1º giugno 1881 entrò come assistente (dal
1885 sottobibliotecario) alla Biblioteca nazionale di Napoli, con un
breve periodo di comando nel 1884 alla Biblioteca nazionale di Firenze e
poi, nel 1884-1885, alla Biblioteca governativa di Cremona. Inquadrato
come sottobibliotecario di 4ª classe nei ruoli del 1885, fu promosso di
3ª classe dal gennaio 1886.\
Conseguita nell\'aprile 1893 l\'abilitazione all\'ufficio di
bibliotecario, diresse dal 1893 al 1898 la [Biblioteca universitaria di
Catania](/aib/stor/teche/ct-uni.htm), con la qualifica di
sottobibliotecario di 1ª classe. In questo periodo mise mano alla
compilazione di un nuovo catalogo e di un nuovo inventario e si dedicò
alla descrizione dei codici latini conservati nelle biblioteche di
Catania.\
Fu poi trasferito, su sua richiesta, alla Biblioteca universitaria di
Napoli, dove rimase dal novembre 1898 al 1900, come vicedirettore.\
Dal dicembre 1900 fino al 1913 tornò alla Biblioteca nazionale di
Napoli, come vicedirettore, addetto principalmente agli incunaboli e poi
conservatore dei manoscritti. Nel febbraio 1901 fu promosso al grado di
bibliotecario. Reinquadrato a seguito della riforma degli organici del
1904 nella 4ª classe dei bibliotecari, nel luglio 1918 fu promosso per
merito alla 3ª classe. Più tardi, con la riforma delle carriere del
1919, venne promosso, dal maggio 1919, direttore di biblioteca di 2ª
classe.\
Dal maggio 1913 assunse la direzione della [Biblioteca universitaria di
Napoli](/aib/stor/teche/na-uni.htm) e nel 1920 fu nominato anche
soprintendente bibliografico per la Puglia e la Lucania. Dal 1914 fu
incaricato di dirigere anche la Biblioteca Brancacciana e in quegli anni
fu anche bibliotecario della Società napoletana di storia patria.\
Nel 1922 fu trasferito nuovamente alla Biblioteca nazionale di Napoli,
pur mantenendo l\'incarico di soprintendente, fino al collocamento a
riposo (luglio 1926), con la qualifica di direttore di biblioteca di 2ª
classe.\
Socio della Società bibliografica italiana dal 1897 fino almeno al 1908,
fu membro della Giunta consultiva per le biblioteche nel 1922-1923 e nel
1931 mandò la sua adesione al primo congresso dell\'Associazione
italiana biblioteche. Fu anche ispettore bibliografico onorario e membro
dell\'Accademia Pontaniana.\
Valente studioso, fu interessato prevalentemente agli studi di
bibliografia, di incunabolistica e di storia della tipografia
napoletana. Pubblicò numerosi articoli, ma la sua opera più importante è
*La stampa a Napoli nel XV secolo*, scritta insieme a [Giovanni
Bresciano](bresciano.htm), che vinse il Premio Tenore dell\'Accademia
Pontaniana nel 1901 e fu poi pubblicata, nel 1911-1912, nella collana
«Sammlung bibliothekswissenschaftlicher Arbeiten», fondata da Karl
Dziatzko e proseguita da Konrad Haebler.

Vittorio Ponzani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 158.

*Chi è?: dizionario degli italiani d\'oggi*. Roma: A. F. Formiggini,
1928, p. 211; 2ª ed., ivi, 1931, p. 297; 3ª ed., ivi, 1936, p. 357.

Gaetano Burgada. *Mariano Fava*. «Accademie e biblioteche d\'Italia», 11
(1937), n. 6, p. 616-617.

Guerriera Guerrieri. *Mariano Fava*. «Atti della Accademia Pontaniana»,
n.s., 1 (1947/48), p. 371-376. Stampato nel 1949.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 188.

Carla Ronzitti. [*Fava,
Mariano*](http://www.treccani.it/enciclopedia/mariano-fava_%28Dizionario-Biografico%29/).
In: *Dizionario biografico degli italiani*. Vol. 45. Roma: Istituto
della Enciclopedia italiana, 1995, p. 419-420.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 83-84 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 186.

Vittorio Ponzani. *Mariano Fava*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 273-276, con l\'elenco degli scritti.

Luca Rivali. *Per una storia dell\'incunabolistica napoletana (secoli
XVIII-XX): prime schede*. In: *Tra lo stil de\' moderni e \'l sermon
prisco: studi di allievi e amici offerti a Giuseppe Frasso*, a cura di
Edoardo R. Barbieri, Marco Giola, Daniele Piccini. Pisa: ETS, 2019, p.
403-423.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2023-01-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/favam.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
