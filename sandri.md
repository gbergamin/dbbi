![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](sandri.jpg){height="250"}

## Sandri, Gino

(Colognola ai Colli VR 30 giugno 1895 -- Brescia 10 gennaio 1949)

Dopo gli studi secondari al Liceo Maffei di Verona si iscrisse
all\'Università di Padova ma interruppe poi gli studi per partecipare
alla Prima guerra mondiale come ufficiale degli Alpini, raggiungendo il
grado di capitano. Ripresi gli studi universitari dopo il congedo, si
laureò in lettere a Padova nel 1920 e poi in filosofia all\'Università
di Roma nel 1922.\
Fu in seguito insegnante di lettere nelle scuole medie, di ruolo dal
1924, a Palermo e poi a Padova.\
Nel 1928 entrò come bibliotecario archivista alla Biblioteca civica di
Verona e svolse anche la funzione di vicedirettore.\
Dal 1941 divenne direttore della Sezione di Archivio di Stato di Verona,
allora istituita, e mantenne la carica fino alla morte.\
Partecipò al primo Congresso mondiale delle biblioteche e di
bibliografia (1929) e al Convegno di Genova (1936) dell\'Associazione
italiana biblioteche, ma non risulta negli elenchi dei suoi soci.\
Fu anche ispettore onorario ai monumenti, segretario e bibliotecario
dell\'Accademia di agricoltura, scienze e lettere di Verona (1935-1948),
membro della Deputazione di storia patria per le Venezie (corrispondente
dal 1932, deputato dal 1936 e socio effettivo dal 1947) e socio
corrispondente dell\'Istituto veneto di scienze lettere ed arti (dal
1940).\
Pubblicò l\'edizione de *Gli statuti veronesi del 1276 colle correzioni
e le aggiunte fino al 1323* (Venezia: Deputazione di storia patria per
le Venezie, 1940) e parecchi contributi di storia veronese e sui
monumenti della città, in vari periodici, riuniti in volume nel
ventennale della morte (*Scritti di Gino Sandri*, raccolti da Giulio
Sancassani, Verona: Istituto per gli studi storici veronesi, 1969).

Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 825.

Augusto Lizier. *Gino Sandri*. «Archivio veneto», serie 5, 42/43 (1948),
n. 77/78, p. 240-243 (con elenco degli scritti).

Giulio Sancassani. *Gino Sandri e la sua opera*. «Vita veronese», 2
(1949), n. 1, p. 16-18 (con elenco degli scritti).

Mario Cavalieri. *Gino Sandri*. «Atti e memorie della Accademia di
agricoltura scienze e lettere di Verona», 125 (1948/49), p. LV-LVII (lo
dice nato il 29 giugno). Pubblicato nel 1950.

*Gino Sandri*. «Accademie e biblioteche d\'Italia», 18 (1950), n. 1/2/3,
p. 185.

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456: 438-440.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 159 (voce di Giorgio De Gregori).

Giuseppe Franco Viviani. *Sandri Gino*. In: *Dizionario biografico dei
veronesi (secolo XX)*, a cura di Giuseppe Franco Viviani. \[Verona\]:
Fondazione Cassa di risparmio di Verona Vicenza Belluno e Ancona, 2006,
p. 733-734.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-09-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/sandri.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
