![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](aliquo.jpg){height="250"}

## Aliquò Lenzi, Luigi

(Reggio Calabria 29 luglio 1875 -- Reggio Calabria 18 settembre 1944)

Dopo studi irregolari, si dedicò fin da giovanissimo al giornalismo,
collaborando a varie testate e dirigendo «La gazzetta di Reggio» fino al
terremoto del 1908. Fu poi redattore del «Corriere di Calabria» e
direttore della «Rivista storica calabrese» alla sua ripresa nel 1918.
Con l\'avvento del regime fascista, però, i giornali a cui collaborava
subirono numerosi sequestri, fino alla soppressione, perché non
allineati.\
Nel luglio 1914 fu incaricato del recupero e della riorganizzazione del
materiale della Biblioteca comunale di Reggio Calabria, distrutta nel
terremoto del 1908. Diresse di fatto la Biblioteca negli anni
successivi, riaprendola al pubblico in locali della Scuola normale
femminile, e fu inquadrato come bibliotecario dal 1920. Nel 1922 venne
anche nominato commendatore.\
Al principio del 1928 -- l\'anno in cui la Biblioteca fu trasferita
nella villetta De Nava -- fu allontanato dalla direzione perché in
contrasto col regime, ma con un ricorso al Consiglio di Stato riuscì a
essere reintegrato verso la fine del 1930 e vi rimase fino alla morte.\
Si impegnò particolarmente nell\'arricchimento del patrimonio, sia con
donazioni e lasciti - tra i quali la biblioteca del giornalista e
senatore Vincenzo Morello (Rastignac) - sia con la creazione di una
Sezione calabra, che intendeva raccogliere e valorizzare la produzione
culturale regionale.\
Fondò nel 1931 un periodico della Biblioteca, «Bibliografia calabra»,
che ebbe breve vita, e organizzò a partire dal 1932 un programma di
conferenze su temi di cultura locale (\"Cattedra di storia letteraria
calabrese\").\
Partecipò al III Congresso nazionale dell\'Associazione italiana
biblioteche, tenuto a Bari nel 1934, ma non compare negli elenchi dei
soci. Nel 1936 organizzò nella Biblioteca uno dei primi corsi di
preparazione per le biblioteche popolari e scolastiche avviati in quegli
anni dalle soprintendenze bibliografiche.\

Fu socio dell\'Accademia Cosentina e dell\'Accademia Peloritana, membro
della Deputazione di storia patria per la Calabria, presidente del
Comitato locale per la storia del Risorgimento, consigliere della
sezione della Società Dante Alighieri, ed ebbe parte anche in altri
sodalizi locali.\
Curò un repertorio de *Gli scrittori calabresi* (Messina 1913), poi
ampliato e aggiornato dopo la sua morte dal figlio Filippo Aliquò
Taverriti (Reggio Calabria 1955-1958). Pubblicò anche versi, opere
narrative e teatrali.\
I suoi libri sono stati donati alla Biblioteca comunale di Reggio
Calabria. Nel 2017 la città gli ha intitolato una via.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 417-418 (che lo dice nato nel 1878).

*Chi è?: dizionario degli italiani d\'oggi*. Roma: A. F. Formiggini,
1928, p. 40; 2ª ed., Roma: A. F. Formiggini, 1931, p. 11; 3ª ed., Roma:
A. F. Formiggini, 1936, p. 13; 4ª ed., Roma: Cenacolo, 1940, p. 14 (che
lo dicono nato il 29 luglio 1878).

Filippo Aliquò-Taverriti. *Luigi Aliquò-Lenzi*. Reggio di Calabria:
Tipografia \"Fata Morgana\", 1945. 166 p.: 1 ritratto.

*Cenni storici sulla Biblioteca comunale di Reggio Calabria: dicembre
1958*, pubblicazione curata da Guido Miggiano per incarico
dell\'Amministrazione comunale in occasione della inaugurazione della
nuova sede ricostruita nel cinquantenario del terremoto. Reggio
Calabria: Amministrazione comunale, 1959, p. 31-32.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2021-01-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/aliquo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
