![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](vitale.jpg){height="200"}

## Vitale, Roberto

(Aversa CE 3 luglio 1885 -- Aversa CE 29 marzo 1956)

Sacerdote, ordinato nel giugno 1908, insegnò lettere dal 1911 nelle
classi ginnasiali del Seminario, di cui fu in seguito preside, e fu poi
anche insegnante di religione al Liceo ginnasio \"D. Cirillo\" di
Aversa. Canonico della Cattedrale e presidente della commissione
diocesana per l\'arte sacra, rivestì varie cariche nell\'Azione
cattolica e in organizzazioni religiose e assistenziali.\
Prese parte alla Prima guerra mondiale come cappellano militare,
ricevendo una decorazione al valore, e fu poi attivo anche nella Croce
rossa.\
Diresse per lunghi anni, dal 1935 circa, la Biblioteca comunale di
Aversa, che era da molto tempo in stato di abbandono, nonostante le
sollecitazioni della Soprintendenza bibliografica. Ne ordinò, catalogò e
ampliò il patrimonio e ne riorganizzò i servizi, trasferendola dal Liceo
in alcuni locali del Municipio, nel 1937, e riaprendola poi al pubblico.
Curò anche la fusione in essa della Biblioteca popolare, che aveva sede
pure nel Municipio. Prima della morte aveva curato l\'ampliamento della
sede, che non arrivò a vedere inaugurata.\
Durante la Seconda guerra mondiale aveva offerto ospitalità ad Aversa al
materiale delle sale di consultazione della Biblioteca nazionale di
Napoli, che vi aprì nel luglio 1943 una sede distaccata provvisoria.\

Fu anche Socio dell\'Associazione italiana biblioteche, dal 1948 fino
alla morte, ispettore bibliografico onorario, almeno dal 1951, e
ispettore onorario ai monumenti e scavi.\
Pubblicò numerosi scritti di storia e arte locale e di carattere
religioso e collaborò a vari giornali.\
Il Comune di Aversa gli ha intitolato una via.

Alberto Petrucciani

G. \[Guerriera\] Guerrieri. *Mons. Roberto Vitale*. (Bibliotecari
scomparsi). «Accademie e biblioteche d\'Italia», 24 (1956), n. 2/3, p.
219.

*Mons. R. Vitale: cenni biografici.* «Gazzetta aversana», 31 marzo 1957,
p. 3-4.

*Ricordo di Mons. Roberto Vitale*. «Il mattino», 60, n. 93 (3 aprile
1957), con una fotografia.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 177-178 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2021-11-25, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vitale.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
