![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

\
![\[Ritratto\]](valenziani.jpg)

## Valenziani, Enrichetta

(Roma 23 agosto 1904 -- Roma 20 ottobre 1992)

Conseguì la laurea in lettere all\'Università di Roma nel 1927, con una
tesi su *L\'iconografia estense nel \'400 e nel \'500*.\
Lavorò poi, non di ruolo, al Centro nazionale di informazioni
bibliografiche, istituito nel 1931 presso la Biblioteca nazionale
centrale di Roma, per il censimento degli incunaboli posseduti dalle
biblioteche italiane, insieme a [Teresa
Guarnaschelli](guarnaschelli.htm).\
Assunta come avventizia alla Biblioteca nazionale centrale di Roma nel
dicembre 1945, venne inquadrata nei ruoli speciali transitori come
bibliotecaria nel dicembre 1951, passando nel marzo 1966 nei ruoli
ordinari, come bibliotecaria di 2ª classe, e fu subito promossa di prima
classe.\
In questo periodo lavorò al settore dei manoscritti e rari, continuando
a dedicarsi in particolare alla redazione dell\'*Indice generale degli
incunaboli delle biblioteche d\'Italia*, di cui curò i primi tre volumi
con la Guarnaschelli e gli ultimi tre con Emidio Cerulli e [Paolo
Veneziani](veneziani.htm). Pubblicò inoltre, nel 1962, alcune aggiunte e
correzioni al *Gesamtkatalog der Wiegendrucke*.\
Venne collocata a riposo probabilmente nel 1969.\
Compilò un *Saggio di una bibliografia di Malta e del S. M. Ordine di S.
Giovanni di Gerusalemme* (1938), insieme alla Guarnaschelli, e gli
indici 1931-1981 dell\'«Archivio di filosofia» (1982) e tradusse dal
francese varie opere di filosofia.

Alberto Petrucciani

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 135 («È uscito il terzo
volume dell\'*Indice generale degli incunaboli delle biblioteche
d\'Italia*. Enrichetta Valenziani ha iniziato da un ventennio e porta
regolarmente avanti nella Nazionale di Roma con appena un paio di
collaboratori l\'impresa, quasi inconcepibile nel nostro paese,
dell\'IGI. Ma ella non appartiene al ruolo dei bibliotecari statali:
freme al solo sentir parlare di concorsi e di carriera. Ha intuito
perfettamente che se fosse entrata nel \"giro\" non avrebbe potuto
dedicarsi tutta la vita al solo lavoro specialistico per cui ha
acquistato passione e competenza: una promozione, un trasferimento, e
via! È un esempio, unico in Italia, di come le biblioteche dovrebbero
avvalersi di specialisti»).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-25, ultimo aggiornamento 2021-03-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/valenziani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
