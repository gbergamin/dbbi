![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](delbasso.gif)

## Del Basso, Giovanni Maria

(Cividale del Friuli UD 11 gennaio 1935 -- Cividale del Friuli UD 31
dicembre 1996)

Laureato in lettere all\'Università di Trieste nel 1958, conseguì anche
il diploma di archivistica, paleografia e diplomatica all\'Archivio di
Stato di Trieste. Insegnò poi per quattro anni all\'Istituto magistrale
di San Pietro al Natisone.\
Entrò nel 1962, per concorso, alla Biblioteca civica Joppi di Udine,
curando in particolare il settore dei manoscritti e dei libri antichi e
ricoprendo per parecchi anni anche l\'incarico della vicedirezione.\
Partecipò nel 1972 alla costituzione di una autonoma [Sezione del
Friuli-Venezia Giulia](/aib/stor/sezioni/fvg.htm) dell\'Associazione
italiana biblioteche, venendo eletto segretario del Comitato provvisorio
nell\'assemblea del 27 giugno 1972 e confermato nella carica l\'anno
successivo. Aveva già fatto parte dell\'Associazione negli anni Sessanta
e risulta tra i soci fino al 1983.\
Impegnato anche in politica, fu consigliere comunale a Cividale dal 1964
e sindaco dal 1974 al 1980.\
Nel 1982 lasciò la Biblioteca civica per la nomina a capo ripartizione
delle attività culturali al Comune di Udine.\
Avviato nell\'Università di Udine il primo Corso di laurea in
Conservazione dei beni culturali, vi tenne dal 1983 l\'insegnamento di
Sfragistica e, per qualche tempo, anche di Numismatica e di Araldica.\
Fu anche socio ordinario dell\'Accademia udinese di scienze lettere e
arti dal 1966 (consigliere dal 1973 al 1984), membro della Deputazione
di storia patria per il Friuli e dell\'Associazione per gli studi
storici e artistici di Cividale e ispettore onorario ai monumenti per la
provincia di Udine.\

Tra i suoi lavori si possono ricordare il catalogo dei *Manoscritti in
scrittura latina in biblioteche friulane datati o databili* (Udine:
Deputazione di storia patria per il Friuli, 1986), vari contributi su
codici della Biblioteca di Udine, sui suoi manoscritti d\'interesse per
la storia del Risorgimento e sul lascito di Enrico Del Torso, di
particolare interesse per l\'araldica.\
Collaborò con numerosi scritti (su manoscritti e carte, di sfragistica,
araldica, storia locale, ecc.) alle principali riviste friulane («Atti
dell\'Accademia di scienze lettere ed arti di Udine», «Memorie storiche
forogiuliesi», «Forum Iulii», «Quaderni cividalesi», «Ce fastu?», «Sot
la nape»), pubblicandovi fra l\'altro due studi su *Gli incunaboli del
Museo archeologico nazionale di Cividale* (1974) e *La tipografia a
Cividale del Friuli dall\'origine alla fine del secolo XVIII* (1976).\
Scrisse anche alcuni libri per bambini, in friulano (firmandosi Zuan
Marie Dal Bas), illustrati con suoi disegni, e poesie.

Alberto Petrucciani

*Dizionario biografico friulano*. 2ª ed. riveduta e aggiornata.
Basaldella, Campoformido UD: Ribis, 1997, p. 217 (che indica come data
della morte il 1º gennaio 1997).

*Studi in memoria di Giovanni Maria Del Basso*, a cura di Roberto
Navarrini. Udine: Forum, 2000. 337 p.: ill., 1 ritr. Contiene Ernesto
Berti, *Prefazione*, p. 7; Attilio Mauro Caproni, *Ricordo per Giovanni
Del Basso*, p. 9-10; R. Navarrini, *Presentazione*, p. 11-12; Umberto
Sereni, *In ricordo di un amico friulano*, p. 13-16; Andreina
Stefanutti, *Giovanni Del Basso (1935-1996): ritratto di uno studioso*,
p. 17-27 (con l\'elenco degli scritti).

Giuseppe Fornasir. *Ricordo di Giovanni Maria Del Basso*. «Atti
dell\'Accademia udinese di scienze lettere e arti», 90 (1997), p.
253-254.

Liliana Cargnelutti. *[Del Basso Giovanni Maria
(1935-1996)](http://www.dizionariobiograficodeifriulani.it/del-basso-giovanni-maria/)*.
In: *Dizionario biografico dei friulani*.
\<http://www.dizionariobiograficodeifriulani.it/del-basso-giovanni-maria/>.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-04-02, ultimo aggiornamento 2020-04-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/delbasso.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
