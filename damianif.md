![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](damianif.jpg){height="200"}

## Damiani, Francesco

(Bari 24 marzo 1871 -- Bari 11 agosto 1962)

Avvocato e protagonista della vita di Bari per oltre mezzo secolo, fu
tra l\'altro consigliere comunale (1906-1919), vicepresidente della
Provincia (1930-1936) e presidente di vari istituti assistenziali e di
beneficenza.\
Come esecutore testamentario della zia Rosa Di Venere, vedova
dell\'avvocato Gaetano Ricchetti, defunta nel 1917, curò l\'istituzione
della Biblioteca scientifica Di Venere-Ricchetti di Bari (oggi
Biblioteca della Fondazione Gaetano Ricchetti), costituita come ente
morale nel 1919 e aperta nel 1923. Negli anni Trenta la Biblioteca,
secondo la testimonianza di [Francesco Barberi](barberi.htm), allora
soprintendente bibliografico, era la migliore biblioteca di studio della
regione, ricca di opere scientifiche anche straniere non comuni e
razionalmente classificata. Della Biblioteca curò e pubblicò il
catalogo, con notizie introduttive, nel 1934 (2ª ed. 1937), e ne rimase
a lungo direttore, fino al 1956.\
Fu inoltre rappresentante del Comune di Bari nel Consiglio di
amministrazione della Biblioteca consorziale \"Sagarriga Visconti
Volpi\" dal 1936 al 1947 e ispettore onorario ai monumenti e scavi.
Diresse anche l\'Ospedale \"Di Venere\" a Carbonara di Bari.\

Socio dell\'Associazione italiana biblioteche dalla sua fondazione
(1930), fece parte del Comitato organizzatore del terzo Congresso
nazionale, tenuto a Bari nel 1934. Nel 1948 presiedette la prima
assemblea della [Sezione Puglia](/aib/stor/sezioni/pug.htm), come decano
dei bibliotecari della regione, e rimase fra i soci fino almeno al
1954.\
Pubblicò un *Saggio storico-critico sul commercio degli antichi* (Bari:
Laterza, 1897) e vari discorsi e interventi, soprattutto su problemi
locali, e fece parte dal 1936 della Deputazione di storia patria per le
Puglie.\
Il Comune di Bari gli ha intitolato una via nel quartiere Carbonara.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 419.

Manlio Spadaro. *Il signore dal passo lungo*. \[Bari: s.n., 1967?\]
(Bari: Tipografia A.G.I.S.). 30 p., \[2\] carte di tavole.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Arti grafiche Savarese, 1976, p. 177.

Pasquale Sorrenti. *I baresi: appunti biografici critici polemici dei
\"baresi\" di ieri e di alcune istituzioni*. Bari: Tipolitografia MARE,
1980, p. 135.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 31.

Si ringrazia Patrizia Damiani Alberotanza per le notizie gentilmente
fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-02-08, ultimo aggiornamento 2022-01-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/damianif.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
