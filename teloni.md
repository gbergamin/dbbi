![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](teloni.jpg){height="250"}

## Teloni, Giulio Cesare (Bruto)

(Firenze 8 febbraio 1857 -- Roma 30 maggio 1943)

Conte, battezzato con i nomi di Giulio Cesare Bruto, preferì per gran
parte della vita farsi chiamare con l\'ultimo.\
Dopo la licenza liceale al \"Dante\" di Firenze e la laurea in lettere,
conseguita nel 1878 all\'Istituto di studi superiori di Firenze, entrò
nella carriera delle biblioteche governative il 1º giugno 1884, come
assistente di 3ª classe, e a seguito della riforma del 1885 venne
inquadrato dal 1º gennaio 1886 nella nuova qualifica di
sottobibliotecario di 2ª classe.\
Nel giugno 1890 superò l\'esame di abilitazione all\'ufficio di
bibliotecario e alla fine del 1891 venne promosso sottobibliotecario di
1ª classe.\
Il 1º febbraio 1893 venne promosso bibliotecario di 3ª classe e il mese
successivo trasferito dalla Biblioteca Medicea Laurenziana -- dove aveva
lavorato fin dal principio della carriera -- alla Biblioteca nazionale
centrale di Firenze.\
Alla Nazionale, dove si occupò del \"catalogo per materie\", fu tra i
più stretti collaboratori del direttore [Desiderio
Chilovi](chilovi.htm). Vi lavorava anche [Anita
Castellano](castellanoa.htm), entrata solo diciottenne nel 1889 come
alunna sottobibliotecaria, che divenne in seguito, nel 1899, sua moglie.
Con le riforme degli organici del 1895 (che sopprimeva le qualifiche di
prefetto) e del 1904 venne inquadrato come bibliotecario di 6ª e poi di
4ª classe, conseguendo nel giugno 1915 la promozione alla 3ª classe.\
Studioso delle civiltà antiche della Mesopotamia, fu l\'iniziatore in
Italia degli studi scientifici sulla civiltà assira. Libero docente di
Assiriologia presso l\'Istituto di studi superiori di Firenze dal 1884
al 1915, pubblicò numerosi contributi scientifici in questo campo,
compreso il volume sulla *Letteratura assira* (1903) per la collana dei
Manuali Hoepli, e collaborò poi alla *Enciclopedia italiana*.\
Ottenne per l\'anno accademico 1915/16 il comando alla Facoltà di
lettere dell\'Università di Roma per l'insegnamento di Archeologia
orientale, prorogato anche per i tre anni successivi.\

Nell\'ottobre 1919 ottenne di trasferirsi alla Biblioteca nazionale
Vittorio Emanuele II di Roma.\
Venne collocato a riposo dalle biblioteche con il 1º gennaio 1924.\
A Roma fu anche per molti anni, fino al 1931/32, professore incaricato
di Archeologia orientale all\'Università.\
Ai suoi interessi di studio si ricollega il saggio su *Libri, documenti
e biblioteche nell\'antica Mesopotamia*, uscito sulla «Rivista delle
biblioteche» nel 1889 e seguito tre anni dopo da un altro articolo sul
«Giornale della Società asiatica italiana»; pubblicò inoltre un ampio e
interessante intervento critico sulla classificazione decimale
nell\'«Archivio storico italiano» (1897).\
I suoi libri di orientalistica costituiscono il fondo Teloni della
Biblioteca di studi orientali della Sapienza Università di Roma.\
A Roma gli è stata intitolata una via.

Alberto Petrucciani

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 871.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1390-1391.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 249 (che indica come anno di nascita
il 1856).

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 381-382.

*Chi è?: dizionario degli italiani d\'oggi*. Roma: A. F. Formiggini,
1928, p. 455; 2ª ed., ivi, 1931, p. 727; 3ª ed., ivi, 1936, p. 894; 4ª
ed., Roma: Cenacolo, 1940, p. 920.

*[Teloni, Giulio Cesare (detto
Bruto)](http://www.treccani.it/enciclopedia/giulio-cesare-teloni_%28Enciclopedia-Italiana%29/)*.
In: *Enciclopedia italiana di scienze, lettere ed arti*. Vol. 33. Roma:
Istituto della Enciclopedia italiana, 1937, p. 444; *Enciclopedia
italiana di scienze, lettere ed arti*, *1938-1948* \[*Seconda appendice,
I-Z*\], ivi, 1949, p. 970.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 195.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 427.

Marco Bonechi. *Nobile scienza assiriologica. Materiali per una
biografia intellettuale di Giulio Cesare Bruto Teloni, pioniere
dell\'assiriologia italiana*. In: *Digging in the archives: from the
history of Oriental studies to the history of ideas*, edited by Silvia
Alaura, Roma: Quasar, 2020, p. 209-249: ill., con l\'elenco delle sue
pubblicazioni.

Diego Baldi. *La piccola Biblioteca assira che posseggo: il \"Fondo
Teloni\" della Biblioteca dell\'Istituto italiano di studi orientali,
Sapienza Università di Roma*. In: *Digging in the archives: from the
history of Oriental studies to the history of ideas*, edited by Silvia
Alaura, Roma: Quasar, 2020, p. 251-277: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-03-25, ultimo aggiornamento 2022-03-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/teloni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
