![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](leonetti.jpg){height="250"}

## Leonetti, Francesco

(Cosenza 27 gennaio 1924 -- Milano 17 dicembre 2017)

Si laureò in filosofia nel 1945, con una tesi su Tommaso Campanella,
all\'Università di Bologna, dove ebbe per compagno Pier Paolo Pasolini.\
Iniziò la carriera bibliotecaria all\'Archiginnasio di Bologna, il 15
maggio 1946, con la qualifica di applicato avventizio, poi dal marzo
1947 bibliotecario distributore (bibliotecario aggiunto avventizio).
Conseguito nel 1950 il diploma di bibliotecario paleografo
all\'Università di Firenze, il direttore [Alberto Serra
Zanetti](serraz.htm) gli affidò, oltre al normale servizio di segreteria
e protocollo, la conservazione e la catalogazione degli incunaboli e
delle edizioni rare. Successivamente gli vennero attribuiti anche i
compiti di coadiuvare il direttore nelle ricerche bibliografiche, di
rispondere alle richieste d\'informazioni e di trascrivere manoscritti.
Curò due volumi degli *Inventari dei manoscritti delle biblioteche
d\'Italia* (vol. 82 e 86, usciti nel 1957 e 1966), il secondo in
collaborazione con Mario Fanti. Lasciò il servizio per esodo volontario
dal 1º settembre 1958.\
Lavorò poi alla Biblioteca Malatestiana di Cesena, dove fu nominato
direttore reggente il 5 gennaio 1960, in attesa del concorso che fu
bandito solo nel 1962. Si adoperò per il rinnovamento di molte criticità
della biblioteca, quali il riordino dei magazzini e lo svecchiamento
della Sala di consultazione. Nella *Ricognizione tecnica* effettuata
all\'indomani della nomina sottolineò la grave carenza di spazi e di
scaffalature per l\'Archivio storico e la mancanza di un archivio
ordinato di tutta la corrispondenza; infine tracciò le linee essenziali
di un piano per l\'utilizzazione completa e funzionale dei locali al
primo piano e al pian terreno e fu il primo ad auspicare, per lo
sviluppo della biblioteca moderna, la creazione di una sezione per
ragazzi. Fece inoltre rifare il catalogo \"nuovo\", mentre rimaneva in
sospeso la revisione e la sistemazione di quello storico.\
Nell\'estate del 1962 si trasferì a Milano, lasciando l\'incarico a
Cesena. In attesa del risultato del concorso propose al Comune di
attribuire l\'incarico ad Antonio Brasini, responsabile dell\'Archivio,
che avrebbe poi vinto il concorso da vicedirettore. Nell\'ultima
relazione annunciò l\'introduzione di un sistema di \"schede d\'ingresso
e di richiesta\" e affidò a Renato Turci, funzionario addetto alla
schedatura, il controllo del servizio e l\'assistenza per le ricerche
nei cataloghi. Per migliorare la vita dell\'istituto auspicava la
creazione di una sezione di lettura serale e un servizio di informazioni
telefoniche, nonché la creazione di un catalogo a stampa dei
manoscritti, dei carteggi moderni e soprattutto dei codici malatestiani,
oltre alla microfilmatura di tutto il fondo.\

Fin dagli anni Cinquanta aveva rivolto i suoi interessi alla
letteratura, attraversando tutte le principali esperienze del Novecento:
fu redattore di «Officina» con Pasolini e Roberto Roversi, poi
collaboratore del «Menabò» di Vittorini e tra i fondatori del Gruppo
\'63; nel 1968 curò una nuova rivista, «Che fare». Alternando periodi di
impegno politico e militanza letteraria, negli anni Ottanta fu redattore
di «Alfabeta» e infine diede vita a «Campo». Pubblicò vari romanzi e
libri di versi, fece molteplici esperienze culturali, tra le quali
l\'adesione alla neoavanguardia, e dal 1971 insegnò estetica
all\'Accademia di Brera. Collaborò con Pasolini regista, fu anche attore
nei suoi film e in *Uccellacci e uccellini* (1966) diede la sua voce al
corvo.\
Fu socio dell\'Associazione italiana biblioteche negli anni Cinquanta,
quando lavorava alla Biblioteca dell\'Archiginnasio.

Lorenzo Baldacchini

*Dizionario generale degli autori italiani contemporanei*. Firenze:
Vallecchi, 1974, vol. 1, p. 705-706, con una fotografia.

Francesco Leonetti. *La voce del corvo: una vita (1940-2001); Storie
corte*, con \"garbugli\" per mano di Veronica Piraccini. Roma:
DeriveApprodi, 2001. 188 p.: ill. (Vita activa; 9).

Loretta Righetti. *Il chiostro, la piazza e la biblioteca: spigolature
malatestiane*. Cesena: Istituzione Biblioteca Malatestiana, 2012, p.
167-169.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-05, ultimo aggiornamento 2023-01-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/leonetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
