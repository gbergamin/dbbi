![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bacchi.gif){height="250"}

## Bacchi Della Lega, Alberto

(Faenza RA 17 maggio 1848 -- Bologna 1º settembre 1924)

Dopo gli studi secondari a Faenza conseguì la laurea in giurisprudenza
all\'Università di Bologna, nell\'agosto 1869, con una tesi su *La
divisione dei poteri*, ma rivolse subito i suoi interessi verso gli
studi letterari e bibliografici. Entrò nei ruoli del personale delle
biblioteche governative dal 1º gennaio 1886, con il grado di
sottobibliotecario, e fu destinato alla Biblioteca universitaria di
Bologna. Alcuni anni prima aveva tentato, senza esito, di essere assunto
come bibliotecario aggiunto alla Biblioteca comunale
dell\'Archiginnasio.\
Venne poi promosso sottobibliotecario di terza classe alla fine del 1891
e di seconda classe dal febbraio 1902; fu tra i più stretti
collaboratori di [Olindo Guerrini](guerrini.htm), già suo compagno di
studi all\'Università, subendone l\'inesauribile inventiva di burle e
motteggi.\
Diventato socio della Commissione per i testi di lingua, nel 1888 fu
chiamato da Giosue Carducci a ricoprire le funzioni di segretario,
carica che mantenne fino alla soppressione della Commissione stessa nel
1923. Dal 1887 fu socio corrispondente -- e dal 1908 effettivo -- della
Deputazione di storia patria per le province di Romagna; fra il 1888 e
il 1893 fece parte della redazione della rivista «Il propugnatore»,
rifondata da Carducci.\
Con la riforma del 1919 fu promosso al grado di bibliotecario e nel 1923
venne collocato a riposo.\
In collaborazione con [Lodovico Frati](fratilo.htm) pubblicò il lavoro
di Andrea Caronti su *Gli incunaboli della R. Biblioteca universitaria
di Bologna* (Bologna: Zanichelli, 1889); a testimonianza della sua
attività nella Commissione per i testi di lingua -- oltre alle sue
edizioni di numerose opere italiane -- rimangono la *Bibliografia dei
testi di lingua a stampa citati dagli Accademici della Crusca*,
pubblicata con Luigi Razzolini la prima volta nel 1878 (ebbe poi una
nuova edizione, Bologna: Romagnoli, 1890) e *La R. Commissione pe\'
testi di lingua e i suoi presidenti* (Bologna: Cooperativa tipografica
Mareggiani, 1918). Fu autore anche di apprezzate opere sulla caccia e
gli uccelli.

Simonetta Buttò

Carlo Frati. *Alberto Bacchi della Lega*. «La bibliofilia», 26 (1924),
n. 6/7, p. 229-230.

Giorgio Romagnoli. *Alberto Bacchi della Lega*. «La piê», 5 (1924), n.
11/12, p. 267-268.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX raccolto e pubblicato da Albano Sorbelli*.
Firenze: Olschki, 1933, p. 40.

*Le beffe di Olindo*, romanzate da Virgilio Brocchi, con illustrazioni
di Augusto Majani. Milano: Mondadori, 1942. 200 p.: ill.

Giuseppe Pecci. *Alberto Bacchi Della Lega ornitologo e bibliografo
faentino, segretario ed amico di Giosue Carducci*. «Studi romagnoli», 6
(1955), p. 225-241, con la bibliografia dei suoi scritti principali.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 57-58.

Paola Tentori. *[Bacchi Della Lega,
Alberto](http://www.treccani.it/enciclopedia/bacchi-della-lega-alberto_(Dizionario-Biografico)/)*.
In: *Dizionario biografico degli italiani*. Vol. 5. Roma: Istituto della
Enciclopedia italiana, 1963, p. 21-22.

Raffaello Biordi. *Bibliotecari di faceto umore*. «Almanacco dei
bibliotecari italiani», 1969, p. 187-192: 187-189.

Maria Gioia Tavoni. *\"Quegli antichi compagni de\' miei sogni e de\'
miei pensieri\"*. In: *Carducci e Bologna*, a cura di Gina Fasoli, Mario
Saccenti. \[Cinisello Balsamo\]: Silvana, 1985, p. 125-144.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 24 (voce di Simonetta Buttò).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 33.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2015-08-11, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bacchi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
