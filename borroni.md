![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](borroni.jpg)

## Borroni Salvadori, Fabia

(Trieste 8 ottobre 1921 -- Orvieto TR 16 maggio 1986)

Nata Borroni, laureata in materie letterarie (1943) e poi in pedagogia
(1944) all\'Università di Roma, abilitata all\'insegnamento di
filosofia, storia e italiano nelle scuole medie superiori, insegnò in
istituti parificati dal 1945 al 1950.\
Dal maggio 1950 lavorò come aiutobibliotecaria alla Biblioteca
Marucelliana di Firenze, dalla quale nel marzo 1958 fu trasferita alla
Biblioteca nazionale centrale della stessa città.\
Ottenuta nel 1974 la qualifica di bibliotecaria, percorse tutta la
carriera in questa biblioteca, come addetta e poi direttrice del
Gabinetto delle stampe. Pur di non lasciare il lavoro che vi svolgeva,
organizzando tante mostre col ricchissimo materiale grafico posseduto
dalla Biblioteca (di cui preparava accuratamente i cataloghi) e formando
il personale più giovane, rinunciò alla direzione di una biblioteca.\
Socia dell\'Associazione italiana biblioteche almeno dal 1953, venne
eletta nel 1956 nel [Comitato regionale](/aib/stor/sezioni/tos.htm)
della Sezione Toscana, con l\'incarico di segretaria, ma si dimise nel
1958 per l\'assenteismo del presidente Pieraccioni; venne rieletta nel
Comitato regionale dal 1967 al 1972 e fu anche segretaria del Gruppo di
lavoro sui Fondi e documenti antichi e preziosi.\
Della passione e della competenza che portava nello studio dei prodotti
dell\'arte grafica è testimonianza la sua ricca bibliografia, fra cui
*Il Cicognara* (Firenze 1954-1967), *Le carte Raina della Biblioteca
Marucelliana: catalogo e bibliografia* (ivi 1956) e, per la nuova serie
della collana «Indici e cataloghi», *Carte, piante e stampe storiche
nelle Raccolte Lafreriane della Biblioteca nazionale di Firenze* (Roma
1980).

Giorgio De Gregori

Maria Luisa Garroni. *Per Fabia Borroni Salvadori*. «Accademie e
biblioteche d\'Italia», 54 (1986), n. 3, p. 33-50, con elenco degli
scritti.

*Ricordo di Fabia Borroni e Giulia Brunetti*. «Copyright», 1986-1987, p.
9-10, con elenco degli scritti.

*Studi in memoria di Fabia Borroni Salvadori*. «Labyrinthos», 7/8
(1988-1989), n. 13/16, 490 p. Contiene fra l\'altro g.l.m. \[Gianlorenzo
Mellini\], *Ricordando Fabia Borroni Salvadori*, p. 487-490.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 42 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/borroni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
