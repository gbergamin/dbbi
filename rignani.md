![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rignani.jpg){height="250"}

## Rignani, Pasquale

(Lugo RA 4 novembre 1904 - Lugo RA 15 ottobre 1973)

Conseguì la laurea in giurisprudenza all\'Università di Bologna nel
dicembre 1927, con una tesi sulla storia dell\'Arcidiocesi di Ravenna, e
poi nel 1929 quella in scienze politiche all\'Università di Roma.\
Verso il 1930 fu per pochi mesi avventizio alla Biblioteca comunale di
Lugo e poi applicato all\'Archivio storico del Comune, ma nel 1931 venne
licenziato per le restrizioni finanziarie.\
Insegnò poi lettere all\'Istituto tecnico commerciale di Lugo dal 1932
al 1935. Lavorò quindi come funzionario all\'Unione commercianti di
Ravenna, alla Confederazione commercianti a Roma e all\'Ente nazionale
della cooperazione.\
Dopo la caduta del fascismo fece parte del Comitato di liberazione
nazionale di Lugo, fu nominato nel 1945 segretario comunale e poi, dal
luglio 1946, direttore provvisorio della Biblioteca, fino alla nomina di
[Alfredo Servolini](servolinia.htm) nel 1948.\
Tornò poi a insegnare all\'Istituto tecnico commerciale di Lugo, dove fu
anche preside dall\'ottobre 1950 al settembre 1956.\
Riprese nel 1956 la direzione della Biblioteca comunale F. Trisi di
Lugo, che tenne fino alla morte. Venne infatti collocato a riposo per
limiti d\'età nel 1969, ma accettò di mantenere l\'incarico, anche in
condizioni di salute sempre più precarie, fino alla conclusione del
concorso per la nomina del suo successore.\
Durante la sua direzione la Biblioteca, anche se da lui riorganizzata e
rilanciata, soffrì di crescenti problemi di spazio e di inadeguatezza
dei locali e degli impianti, anche per l\'incremento del pubblico e
delle raccolte: pose quindi con forza l\'esigenza di un completo
restauro del Palazzo Trisi e della ristrutturazione della Biblioteca,
che poterono essere realizzati però solo dopo la sua morte.\

Fu anche membro dell\'Accademia Tiberina, redattore della strenna «Lugo
nostra» e autori di vari lavori di storia locale, tra i quali tre volumi
sulla vita di Lugo tra il 1892 e il 1943 (1971-1973).

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 460.

Igino Poggiali. [*Ricordo di Pasquale
Rignani*](/aib/stor/album/rignani1.htm). In: *Tavole Albriziane: quadro
storico-topografico della nobile cospicua terra di Lugo*. Studio di
Pasquale Rignani, Romana Toschi, Gaetano Baldini, coordinato e
commentato da Mauro Bovoli. Lugo: Walberti, 1986, p. 7-9.

*La Biblioteca comunale \"Fabrizio Trisi\" di Lugo: 1803-2003*, a cura
di Sante Medri. Imola: La Mandragora, 2003, p. 93, 97-99, 103, 106, 254,
256.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-06-26, ultimo aggiornamento 2020-05-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rignani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
