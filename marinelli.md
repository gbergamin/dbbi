![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](marinelli.jpg){height="250"}

## Marinelli Marcacci, Olga

(Canzano TE 18 aprile 1924 -- Perugia 14 settembre 1996)

Iscritta nel 1941 alla Facoltà di lettere e filosofia dell\'Università
di Firenze, dopo la licenza liceale conseguita a Città di Castello,
dovette poi abbandonare temporaneamente gli studi a causa della guerra e
del matrimonio con Giuseppe Marcacci e tornò a vivere in Abruzzo. Rimase
vedova, con un figlio, nel gennaio 1948. Trasferitasi all\'Università di
Napoli si laureò in lettere classiche nel novembre 1948.\
Nel novembre 1949 iniziò a lavorare, non di ruolo, nella biblioteca
della Facoltà di agraria dell\'Università di Perugia. Nell\'anno
accademico 1953/54 conseguì il diploma di bibliotecario-paleografo,
relatore Raoul Manselli, presso la Scuola speciale per archivisti e
bibliotecari di Roma. Si occupò inoltre della catalogazione della
Biblioteca Dominicini di Perugia, riaperta al pubblico nel 1954.\
Nel 1955 vinse il concorso di bibliotecario vicedirettore della
Biblioteca Augusta di Perugia, lasciando quindi la direzione della
Biblioteca della Facoltà di agraria dell\'Università. Nel 1960 subentrò
a [Giovanni Cecchini](cecchini.htm), andato in pensione, nella direzione
della [Biblioteca Augusta](/aib/stor/teche/pg-com.htm), che tenne fino
al 1974.\
Oltre all\'attività professionale, dal 1955 al 1961 insegnò storia del
libro e della stampa presso l\'Istituto d\'arte \"Bernardino di Betto\"
di Perugia e fu anche ispettore bibliografico onorario.\
Assistente di Storia medievale, con Manselli, presso la Facoltà di
lettere dell\'Università di Perugia (1961-1964), fu poi docente
incaricato di Paleografia e diplomatica nella Facoltà di magistero dello
stesso ateneo (1969-1973), quindi incaricato stabilizzato e professore
associato (1973-1987) della stessa materia. Per qualche anno, fino al
1979/80, tenne anche l\'insegnamento di Biblioteconomia presso la Scuola
speciale per archivisti e bibliotecari di Roma.\

Socia dell\'AIB almeno dal 1954, fece parte del [Consiglio
direttivo](/aib/stor/cariche69.htm) dal 1969 al 1975 e nel 1971 fu la
principale organizzatrice del XXI Congresso nazionale tenutosi a Perugia
dal 25 al 30 maggio. Attivamente impegnata anche in molte iniziative
della Sezione dell\'Umbria, entrò nel suo [comitato
regionale](/aib/stor/sezioni/umb.htm) alla sua prima costituzione, nel
1972. Dal dicembre del 1978 all\'ottobre del 1980, sostituendo [Maria
Valenti](valenti.htm), ricoprì inoltre l\'incarico di direttore
responsabile del «Bollettino d\'informazioni» dell\'Associazione.\
Nel 1970 fu chiamata, insieme a [Luigi Balsamo](balsamol.htm), [Virginia
Carini Dainotti](carini.htm) e altri, a far parte della commissione
organizzatrice del convegno di Roma su *Lettura pubblica e
organizzazione dei sistemi bibliotecari* (gli atti furono pubblicati da
Palombi nel 1974).\
Accademico d\'onore della Accademia delle belle arti di Perugia, fece
parte della Deputazione di storia patria per l\'Umbria e, come socio
corrispondente, della Deputazione abruzzese di storia patria e fu tra i
fondatori del Centro per il collegamento degli studi medievali e
umanistici in Umbria.\
Tra i suoi lavori più significativi si segnalano *La vita e l\'opera di
Zefferino Faina* (Firenze: Vallecchi, 1959), *La Compagnia di San
Tommaso d\'Aquino* (Roma: Edizioni di storia e letteratura, 1960), *Le
confraternite di Perugia dalle origini al sec. XIX: bibliografia delle
opere a stampa* (Perugia: Edizioni Grafica, 1965), *Vel cum pondere: un
archivio di famiglia* (Perugia: Grafica, 1985), la cura degli *Statuti
dell\'Arte dei cartolari di Perugia (1338-1554)* (Perugia: Università
degli studi di Perugia, 1987) e *Precious life-blood: una biblioteca di
famiglia* (Perugia: Fondazione Severi, 1990).

Andrea Capaccioni

*Chi è d\'Abruzzo: anno 1966*, a cura di Roberto Simari. Sulmona:
D\'Amato, 1966, p. 131-132 (che indica correttamente la data di nascita,
confermata dalla persona stessa e da vari documenti, ma spesso indicata
erroneamente come 19 aprile).

*La cultura cittadina è in lutto: si è spenta Olga Marinelli Marcacci
eccezionale studiosa del passato*. «La nazione. Umbria», 19 settembre
1996, p. V.

Mario Roncetti. *Olga Marinelli Marcacci*. «Bollettino della Deputazione
di storia patria per l\'Umbria», 93 (1996), n. 2, p. 245-251.

*Studi sull\'Umbria medievale e umanistica: in ricordo di Olga
Marinelli, Pier Lorenzo Meloni, Ugolino Nicolini*, a cura di Mauro
Donnini ed Enrico Menestò. Spoleto: Centro italiano di studi sull\'alto
Medioevo, 2000. X, 577 p.: tav. (Biblioteca del \"Centro per il
collegamento degli studi medievali e umanistici in Umbria\"; 20).
Contiene fra l\'altro Claudio Leonardi, *Un ricordo e un debito*, p.
IX-X. Senza notizie biografiche o bibliografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-18, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/marinelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
