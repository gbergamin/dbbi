![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](motta.jpg){height="250"}

## Motta, Emilio

(Bellinzona, Svizzera, 24 ottobre 1855 -- Roveredo, Svizzera, 18
novembre 1920)

Trascorsi i primi anni di vita a Locarno, in casa dello zio materno, a
causa della prematura scomparsa di entrambi i genitori, frequentò il
collegio rosminiano a Stresa e poi il collegio Landriani di Lugano,
continuando successivamente la sua formazione privatamente e infine al
Liceo di Lugano. Nel 1872 si iscrisse alla Facoltà di ingegneria del
Politecnico di Zurigo, che frequentò fino al 1876, ma senza portare a
termine i corsi e interessandosi piuttosto di storia, arte, bibliografia
e filologia.\
Tornato in Ticino, nel 1879 fondò il «Bollettino storico della Svizzera
italiana», che diresse a lungo. Svanita la possibilità di essere
nominato archivista cantonale, però, nel 1883 si trasferì a Milano, dove
si dedicò a ricerche storiche, collaborando a vari periodici.\
Nel 1889 il marchese Gian Giacomo Trivulzio gli affidò la Biblioteca
Trivulziana, che diresse fino alla morte, continuando a occuparsi della
storia, dell\'arte e del costume della Svizzera italiana e della
Lombardia. Nel 1896 acquisì anche la cittadinanza italiana.\
A partire dall\'inizio del Novecento collaborò al riordinamento degli
archivi comunali e distrettuali dei Grigioni e nel 1909 il Canton Ticino
lo nominò membro della Commissione cantonale dei monumenti storici e
artistici, con compiti ispettivi.\
Considerato unanimemente il fondatore della storiografia ticinese, fu
socio della Società bibliografica italiana dalla sua fondazione (1896)
al 1900 e consigliere nel biennio 1896-1897. Fu inoltre presidente della
Società storica per la provincia e l\'antica diocesi di Como, socio (dal
1892) e vicepresidente (dal 1918) della Deputazione di storia patria per
le antiche provincie e la Lombardia, segretario (1899-1915) e poi
vicepresidente (1916-1920) della Società storica lombarda, socio
dell\'Istituto lombardo (corrispondente dal 1913 ed effettivo dal 1919)
e membro della Commissione araldica.\

Alla sua morte la maggior parte dei suoi manoscritti e la sua biblioteca
furono acquisiti dal governo del Canton Ticino e divisi fra l\'Archivio
cantonale di Bellinzona e la Libreria patria di Lugano. Una parte dei
materiali rimase in Biblioteca Trivulziana e fu riordinata all\'inizio
degli anni Sessanta da [Caterina Santoro](santoro.htm).

Simonetta Buttò

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 180 (che lo dice nato a Locarno).

Vittorio Cian. \[*Necrologio*\]. «Giornale storico della letteratura
italiana», vol. 76 (1920), p. 415.

Alessandro Giulini. \[*Necrologio*\]. «Archivio storico lombardo», serie
5ª, 47 (1920), n. 4, p. 601-606.

*Necrologio*. «La bibliofilia», 22 (1920/21), n. 5/8, p. 247-248 (che lo
dice nato a Locarno).

Emilio Bontà. *Emilio Motta \"padre e maestro della storiografia
ticinese\"*, con un saggio bibliografico, altri scritti e discorsi per
le onoranze commemorative del 27 dicembre 1930. Lugano-Bellinzona:
Grassi, \[1931\]. 80 p.: 2 tavole, con un elenco dei suoi scritti.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX,* raccolto e pubblicato da Albano Sorbelli.
Firenze: Olschki, 1933, p. 338-339.

Giovanni Seregni. *[Motta,
Emilio](https://www.treccani.it/enciclopedia/emilio-motta_%28Enciclopedia-Italiana%29/)*.
In: *Enciclopedia italiana di scienze, lettere ed arti*. Vol. 23. Roma:
Istituto della Enciclopedia italiana, 1934, p. 980 (che lo dice nato ad
Airolo).

Adriana Ramelli. *Emilio Motta, maestro della storiografia ticinese*.
«Nachrichten / Vereinigung Schweiz. Bibliothekare, Schweiz. Vereinigung
für Dokumentation = Nouvelles / Association des bibliothécaires suisses,
Association suisse de documentation», 30 (1954), n. 3, p. 79-80.

*Dizionario generale degli autori italiani contemporanei*. Firenze:
Vallecchi, 1974, vol. 2, p. 876 (che lo dice nato ad Airolo).

Rodolfo Huber. *Emilio Motta storico, archivista, bibliografo*,
prefazione di Peter Stadler. Locarno: Dadò, 1992. 283 p.: ill.
(L\'officina; 6).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 198.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 131-132 (voce di Simonetta Buttò).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 316-317 (che lo dice nato ad Airolo e
morto il 25 novembre).

Rodolfo Huber. [*Motta,
Emilio*](https://www.treccani.it/enciclopedia/emilio-motta_%28Dizionario-Biografico%29/).
In: *Dizionario biografico degli italiani*. Vol. 77. Roma: Istituto
della Enciclopedia italiana, 2012, p. 353 (voce disponibile solo in
rete) (che lo dice nato a Bellinzona).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-12-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/motta.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
