![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mazzocchi.jpg){height="250"}

## Mazzocchi Alemanni, Muzio

(Firenze 26 aprile 1920 -- Roma 4 luglio 2013)

Trasferitosi presto da Firenze a Roma, studiò all\'Università di Roma,
facendo amicizia fra l\'altro con Franco Lucentini, e si laureò in
lettere con una tesi su G.G. Belli, edita in parte nel 1942.\
Fu poi giornalista, responsabile dal 1947 al 1949 della terza pagina de
«L\'Italia socialista», e nel 1949 supplente di storia e filosofia al
Liceo Visconti di Roma.\
Nel dicembre 1949 entrò come vicesegretario nella carriera
amministrativa del Ministero della pubblica istruzione ma dopo pochi
mesi passò a quella delle biblioteche statali, come vicebibliotecario
dal 1º luglio 1950, fra i vincitori del concorso che era stato bandito
due anni prima. Lavorò alla Biblioteca Angelica, allora diretta da
[Francesco Barberi](barberi.htm) di cui divenne amico, occupandosi dei
manoscritti e della catalogazione degli incunaboli e del fondo
[Zanazzo](zanazzo.htm). Passò in seguito nel 1954 alla Biblioteca
Alessandrina, nel 1955 alla Biblioteca di storia moderna e contemporanea
e verso il 1957 alla Biblioteca nazionale centrale. Nel dicembre 1952 fu
promosso bibliotecario di 2ª classe e nel 1955 bibliotecario di prima
classe.\
Aderì già dal 1951 all\'Associazione italiana biblioteche e venne eletto
del Comitato regionale della [Sezione Lazio](/aib/stor/sezioni/laz.htm)
dal 1953 al 1957.\
Nel 1959 passò a lavorare alla Direzione pubblicità e stampa della
Olivetti, dove fra l\'altro scrisse la sceneggiatura di alcuni
documentari, e contribuì al Movimento di collaborazione civica.
Collaborò anche con Italia nostra.\
In seguito fu nuovamente funzionario del Ministero della pubblica
istruzione e membro del Consiglio di amministrazione del CNITE (Centro
nazionale italiano tecnologie educative).\
Studioso di Belli (i suoi studi sono raccolti in *Saggi belliani*,
\[Roma\]: Colombo, 2000) e della poesia romanesca, socio ordinario
dell\'Arcadia e membro dal 1994 del Gruppo dei romanisti, nel 1974 fu
tra i fondatori del Centro studi Giuseppe Gioachino Belli, di cui fu poi
presidente dal 1999 al 2010. Curò inoltre per Einaudi, insieme a
Giovanni Ferretti, l\'*Epistolario* di Francesco De Sanctis.

Alberto Petrucciani

*Chi e dove nella comunicazione*. Torino: Valentino, 1975, p. 147.

*Per Muzio: scritti in onore di Muzio Mazzocchi Alemanni*, a cura di
Franco Onorati. Roma: Il cubo, 2009. 318 p.: ill. In testa al
frontespizio: Centro studi Giuseppe Gioachino Belli. Contiene fra
l\'altro: Livia Borghetti, *Un bibliotecario di prima classe*, p. 25-27;
Giovanni Russo, *La stagione de «L\'Italia socialista»*, p. 219-220.

Franco Onorati. *Ricordo di Muzio Mazzocchi Alemanni*. «Strenna dei
romanisti», 75 (2014), p. 514-517.

[*Mazzocchi Alemanni Muzio (Firenze, 1920-Roma,
2013)*](http://www.gruppodeiromanisti.it/wp-content/uploads/2015/04/MAZZOCCHI-ALEMMANNI-Muzio.pdf).
In: Gruppo dei romanisti. *Elenco dei soci scomparsi*. 2015.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2018-05-01, ultimo aggiornamento 2020-04-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mazzocchi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
