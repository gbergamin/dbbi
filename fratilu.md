![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fratilu.jpg){height="250"}

## Frati, Luigi

(Bologna 5 agosto 1815 -- Bologna 24 luglio 1902)

Laureato presso l\'Università di Bologna in Scienze matematiche nel 1839
e in Lettere nel 1846, nel 1840 ottenne l\'incarico di adiutore al Museo
universitario delle antichità e nel 1841 quello di coadiutore alla
Biblioteca arcivescovile.\
Schierato su posizioni liberal-moderate di orientamento cattolico, nel
1848-1849 si impegnò politicamente, partecipando, come ufficiale della
Guardia civica, ai combattimenti contro gli austriaci dell\'8 agosto
1848 e dirigendo il giornale «L\'unità», poi «La vera libertà».\
Nel 1851 sposò Clotilde Busatti ed ebbe sei figli, dei quali
sopravvissero due femmine e due maschi, [Lodovico](fratilo.htm) e
[Carlo](frati.htm) che divennero entrambi bibliotecari.\
Seguirono alcuni anni dedicati a esperienze e studi soprattutto in campo
archeologico e numismatico e a pubblicazioni fra le quali, nel 1856, il
catalogo della Biblioteca arcivescovile (*Bibliothecae Archiepisc.
Bononiens. Catalogus*, Bononiae 1856) che ne dimostrò le competenze
bibliografiche.\
Consigliere comunale fra il 1855 e il 1857, fu nominato bibliotecario
comunale il 12 gennaio 1858; prese servizio il 1º marzo e ricoprì
l\'incarico di direttore della Biblioteca dell\'Archiginnasio fino al 23
giugno 1902.\
Tra i fondatori della Deputazione di storia patria per le province di
Romagna, istituita nel 1860 con sede presso la Biblioteca
dell\'Archiginnasio, ne fu segretario dal 1861 al 1863, poi membro del
Consiglio direttivo fino al 1871. Si dimise nel 1886 in polemica con la
richiesta di soci corrispondenti di avere libero accesso ai volumi
conservati nella sala dedicata nell\'Archiginnasio agli studi locali in
vista della pubblicazione di una bibliografia bolognese, alla quale egli
stesso stava lavorando da tempo (*Opere della bibliografia bolognese che
si conservano nella Biblioteca municipale di Bologna*, Bologna
1888-1889) e che contiene, in specifiche sezioni, i cataloghi di
manoscritti miniati e incunaboli di produzione bolognese.\

Membro della Società bibliografica italiana dal 1897 al 1901,
consigliere nel 1898-1899, fra il 1894 e il 1898 pubblicò alcuni
articoli sulla «Rivista delle biblioteche» e ne sostenne il progetto per
un *Dizionario bio-bibliografico degli scrittori italiani* presentato
alla prima Riunione, che si svolse a Milano nel 1897.\
In qualità di direttore della Biblioteca dell\'Archiginnasio fu anche
responsabile delle raccolte archeologiche comunali che formavano, in
spazi contigui alla Biblioteca, il Museo archeologico comunitativo. Gli
sviluppi dell\'organizzazione degli istituti culturali bolognesi da lui
progettata e che ebbe il sostegno di Carducci, al quale era legato da
stima e amicizia, videro la concentrazione, entro il 1881, di tutti gli
istituti storici e culturali della città (Biblioteca, Musei di antichità
-- quello comunale e quello archeologico universitario -- e Archivio
storico-diplomatico) nel Palazzo dell\'Archiginnasio e nel contiguo
Palazzo della Morte (poi Galvani), edifici collegati da un cavalcavia
realizzato nel 1861.\
Nominato nel 1881 direttore della sezione medievale e moderna del nuovo
Museo civico, dedicò comunque la sua attività prevalentemente alla
Biblioteca, determinandone la fisionomia e l\'organizzazione che, in
parte, conservano tuttora. Si dedicò all\'unificazione dei cataloghi
preesistenti e all\'organizzazione del patrimonio per materie secondo la
classificazione di Brunet, con l\'accortezza di annotare il fondo
originario di provenienza su ogni volume e sulla relativa scheda. Ebbero
lo stesso trattamento biblioteconomico anche i volumi, oltre 75.000,
acquisiti fra il 1860 e il 1869 a seguito delle soppressioni delle
congregazioni religiose, per i quali dovette mettere a punto nuove
soluzioni per ovviare alla carenza di spazio e organizzare meticolose
operazioni di riscontro bibliologico in vista della cessione dei
duplicati. Nel 1873 formulò il progetto di nuovi cataloghi, per materie,
biografico e geografico, da affiancare a quello per autori, dando così
origine al grande catalogo a schede tuttora in uso per i fondi antichi
(disponibile anche in formato digitale) noto con la denominazione di
catalogo \"Frati-Sorbelli\".\
Abbandonata la direzione dell\'Archiginnasio per motivi di salute nel
giugno 1902, morì poco dopo.\
Il suo vasto carteggio -- oltre tremila missive con importanti
corrispondenti del mondo erudito nazionale e internazionale del XIX
secolo -- fu donato dai figli nel 1906 alla Biblioteca
dell\'Archiginnasio, dove è conservato.

Anna Manfron

L. S. O. \[Leo Samuel Olschki\]. *Luigi Frati*. «La bibliofilia», 2
(1900/01), n. 9/10, p. 366-368, con una fotografia.

\[*Notizia della morte*\]. «La bibliofilia», 4 (1902/03), p. 187-188,
con una fotografia.

\[*Notizia della morte*\]. «Giornale storico della letteratura
italiana», 40 (1902), n. 120, p. 479-480.

*Luigi Frati*. «Annuario della R. Università di Bologna», 1902/03, p.
135-137.

\[Guido Biagi\]. *Necrologio*. «Rivista delle biblioteche e degli
archivi», 13 (1902), n. 7/8, p. 128.

Ernesto Masi. *La biblioteca di Bologna e il Nestore delle biblioteche
europee*. «Il giornale d\'Italia», 25 ottobre 1902, p. \[2\].

Carlo e Lodovico Frati. *Luigi Frati e l\'ordinamento della Biblioteca
comunale di Bologna*. «L\'Archiginnasio», 1 (1906), p. 125-136.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 238.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 158 e 190.

Guido Fagioli Vercellone. [*Frati,
Luigi*](https://www.treccani.it/enciclopedia/luigi-frati_%28Dizionario-Biografico%29/).
In: *Dizionario biografico degli italiani*. Vol. 50. Roma: Istituto
della Enciclopedia italiana, 1998, p. 332-334.

Pierangelo Bellettini. *Momenti di una storia lunga due secoli*. In:
*Biblioteca comunale dell\'Archiginnasio, Bologna*, a cura di Pierangelo
Bellettini. Firenze: Nardini, 2001, p. 9-49.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 205-206.

*Una foga operosa: Luigi Frati e l\'organizzazione degli istituti
culturali bolognesi nella seconda metà dell\'Ottocento: atti del
convegno, Bologna, 16 novembre 2002*, a cura di Pierangelo Bellettini.
\[Bologna\]: Costa, 2010. 2 volumi (941 p.: ill.). (Biblioteca de
L\'Archiginnasio. Serie 3; 9). Con inventario del carteggio e
bibliografia degli scritti.

Anna Manfron. *Luigi Frati e Albano Sorbelli: due direttori per un
catalogo: dall\'Archiginnasio di Bologna al censimento nazionale degli
incunaboli*. In: *Tra i libri del passato e le tecnologie del presente:
la catalogazione degli incunaboli*, a cura di Lorenzo Baldacchini e
Francesca Papi. Bologna: Compositori, 2011, p. 89-128.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fratilu.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
