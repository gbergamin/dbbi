![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gabrieli.jpg){height="250"}

## Gabrieli, Giuseppe

(Calimera LE 4 aprile 1872 -- Roma 7 aprile 1942)

Fece gli studi universitari a Firenze, dove si laureò in lettere nel
1895. Dopo la laurea insegnò nei ginnasi e licei di Lecce (1895-1897),
di S. Maria Capua Vetere (1897-1898) e di Napoli (1898-1900), e nel
biennio 1900-1902 fu preside del Liceo Convitto di Maglie.\
Agli studi di orientalistica fu attratto dall\'essere nato e dall\'aver
passato la giovinezza e il tempo della sua formazione in terra di
Puglia, che egli chiamava \"l\'Oriente d\'Italia\"; presso l\'Istituto
superiore di Firenze aveva frequentato i corsi di arabo e di ebraico,
laureandosi con una dissertazione sulla vita e il canzoniere di una
poetessa araba. A Napoli, nel 1899, frequentò l\'Istituto orientale
conseguendovi il diploma di arabo, grazie al quale poté concorrere
nell\'anno seguente alla cattedra di Lingua e letteratura araba presso
l\'Università di Palermo, risultando secondo dopo Carlo Alfonso
Nallino.\
Il 1902 segnò una netta svolta nella sua vita, poiché vinse il concorso
per il posto di direttore della Biblioteca dell\'Accademia nazionale dei
Lincei, un\'aulica e storica biblioteca dedicata alla raccolta degli
atti accademici di tutto il mondo, non di grande movimento di pubblico,
che gli permise di dedicarsi meglio al raccoglimento e allo studio,
tanto più che alla biblioteca era stata destinata la ricchissima
raccolta libraria islamica del duca Leone Caetani. Diresse la Biblioteca
dell\'Accademia dal 1903 fino alla morte, anche dopo la trasformazione
dovuta all\'istituzione dell\'Accademia d\'Italia.\
Nel 1915 conseguì la libera docenza in Lingua e letteratura araba e dal
1917 ebbe l\'incarico dell\'insegnamento della materia nell\'Università
di Roma.\

Fece parte del Comitato promotore dell\'Associazione italiana
biblioteche, nel 1930, e partecipò alle sue attività almeno dal 1934.\
Fu anche socio ordinario dal 1927 della Società romana di storia patria
(deputato dal 1936), membro del Comitato di redazione della rivista
«Japigia» dalla sua fondazione e collaboratore della *Enciclopedia
italiana*.\
La bibliografia dei suoi scritti, che conta circa 240 titoli, la maggior
parte dei quali relativi alle letterature e religioni orientali
(saggistica e bibliografia) e per molta parte riguardanti la storia
dell\'Accademia dei Lincei, è vasta anche per quanto riguarda argomenti
vari, tra i quali spiccano la Puglia (*Biblioteche ed archivi di
Puglia*, «Japigia», 1 (1930), p. 91-115, 203-224, 345-352 e 454-461), le
collezioni di manoscritti (*Manoscritti e carte orientali nelle
biblioteche e negli archivi d\'Italia: dati statistici e bibliografici
delle collezioni, loro storia e catalogazione*, Firenze: Olschki, 1930;
*Notizie statistiche storiche bibliografiche delle collezioni di
manoscritti oggi conservati nelle biblioteche italiane*, Milano:
Mondadori, 1936), e le relazioni tra la *Divina commedia* e gli arabi.\
Un fondo di sue carte è conservato all\'Accademia nazionale dei Lincei.

Giorgio De Gregori

Domenico Giusto. *Dizionario bio-bibliografico degli scrittori pugliesi
(dalla Rivoluzione francese alla rivoluzione fascista)*. Bari: Società
editrice tipografica, \[1929\], p. 183-185, con un ampio elenco di
scritti.

*Giuseppe Gabrieli*. (Figure di bibliotecari). «Accademie e biblioteche
d\'Italia», 16 (1941/42), n. 4, p. 255.

Nicola De Simone-Paladini. *Giuseppe Gabrieli*. «Rinascenza salentina»,
10 (1942), n. 1, p. 51-53. Segue: Nicola Vacca, *Bibliografia salentina
di Giuseppe Gabrieli*, p. 54-56.

Brizio De Sanctis. *Giuseppe Gabrieli: profilo biografico*. «Iapigia»,
13 (1942), n. 2, p. 132-140, con una fotografia. Segue: F. G.
\[Francesco Gabrieli\], *Bibliografia \[degli scritti\]*, p. 141-160.

Alfonso Gallo. *Giuseppe Gabrieli*. «Bollettino del R. Istituto di
patologia del libro», 4 (1942), n. 2, p. 46-48.

Ettore Rossi. *In memoria di Giuseppe Gabrieli (1872-1942)*. «Oriente
moderno», 22 (1942), n. 6, p. 256-257.

Francesco Gabrieli. *Lettere di Giuseppe Gabrieli a Leone Caetani*.
«Archivio storico pugliese», 1 (1948), n. 1, p. 70-83.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Arti grafiche Savarese, 1976, p. 270-273.

Giuseppe Montalenti. *Presentazione*. In: Giuseppe Gabrieli. *Contributi
alla storia della Accademia dei Lincei*. Roma: Accademia nazionale dei
Lincei, 1989, vol. 1, p. V-VI.

Bruna Soravia. [*Gabrieli,
Giuseppe*](http://www.treccani.it/enciclopedia/giuseppe-gabrieli_(Dizionario-Biografico)/).
In: *Dizionario biografico degli italiani*. Vol. 51. Roma: Istituto
della Enciclopedia italiana, 1998, p. 67-68.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 91-92 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 213-214.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2022-08-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gabrieli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
