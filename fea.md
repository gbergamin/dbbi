![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fea.jpg){height="250"}

## Fea, Pietro

(Torino 26 novembre 1849 -- Roma 27 aprile 1932)

Figlio di Leonardo, già bibliotecario della Camera dei deputati dal 1848
al 1870, e di Angiola Ponzio, concluse a Firenze gli studi liceali
iniziati a Torino e poi frequentò, tra il 1868 e il 1870, alcuni corsi
dell\'Istituto di studi superiori pratici e di perfezionamento, senza
prendere il diploma. Per il resto, fu autodidatta, come il padre, che
accompagnava spesso in Biblioteca, a Palazzo Vecchio, dove studiò
soprattutto storia e lingue straniere.\
Quando il padre morì e la Biblioteca fu affidata a Giovanni Battista
Scovazzi, fu assunto, su domanda, fra il personale della Biblioteca
della Camera con il grado di applicato di terza classe, dal 1º luglio
1870. In questa veste si occupò del trasloco della Biblioteca della
Camera da Firenze a Roma, al secondo piano di Palazzo Montecitorio. Dal
1º aprile 1877 fu promosso segretario di seconda classe e dal 1º luglio
1879 divenne vicebibliotecario. In questo periodo, sotto le direttive di
Filippo Mariotti, membro della Commissione di vigilanza sulla Biblioteca
della Camera dal 1878 al 1887, diede un contributo decisivo al suo
sviluppo e alla sua riorganizzazione.\
Fu poi direttore della Biblioteca della Camera dal 1º gennaio 1889 al 30
giugno 1920. La sua direzione seguì le linee di sviluppo disegnate da
Filippo Mariotti che volevano fare della Biblioteca della Camera, in
un\'ottica positivista, un luogo simbolico della cultura nazionale ma
anche una raccolta delle fonti più vive e aggiornate della cultura
contemporanea in tutti i settori d\'interesse parlamentare. In questa
direzione, l\'impegno principale di Fea fu la costruzione di un catalogo
analitico delle riviste, il cosiddetto *Catalogo metodico degli scritti
contenuti nelle pubblicazioni periodiche italiane e straniere*, uno dei
più interessanti strumenti catalografici delle biblioteche italiane
dell\'Ottocento, continuato, sotto varie forme, fino agli anni Sessanta
del Novecento. Il lavoro comportò la costruzione di un ampio schema di
classificazione, che fu progressivamente elaborato nel corso di circa
dieci anni fino alla sua forma definitiva, che contava 21 classi
suddivise in 1156 sottoclassi. Dal 1894 al 1906 applicò lo stesso
schema, con alcune modifiche, anche al patrimonio monografico della
Biblioteca, costruendo un *Catalogo metodico* che comprendeva anche gli
spogli delle opere poligrafe e che fu utilizzato dalla Biblioteca della
Camera fino ai primi anni Cinquanta del Novecento.\

Durante il periodo della sua direzione scrisse una sorta di diario
burocratico, continuato per alcuni anni dal suo successore Antonio
Rovini: *Libro dei ricordi, anni 1889-*\[*1926*\], il cui manoscritto è
conservato presso la Biblioteca.\
Dopo gli anni del padre e di Giovanni Battista Scovazzi, Fea rappresentò
il passaggio a una gestione professionale della Biblioteca della Camera
e godette di grande prestigio nell\'ambiente parlamentare dell\'Italia
di fine secolo e dell\'età giolittiana. Ebbe rapporti stretti con
numerosi uomini politici, tra i quali, oltre a Mariotti, Domenico Berti,
Ruggiero Bonghi, Ettore Ciccotti, Ferdinando Martini, Gaetano Mosca,
Vittorio Emanuele Orlando, Luigi Rava, Giuseppe Micheli, ecc., e un
rapporto di particolare stima e confidenza con Luigi Luzzatti, a lungo
presidente della Commissione di vigilanza sulla Biblioteca.\
Fu anche un attivo pubblicista politico, schierato per la causa della
conciliazione tra cattolicesimo e liberalismo, nel nome della difesa
dell\'unità nazionale monarchica. In questa veste, quasi sempre
firmandosi con pseudonimi, fu un assiduo collaboratore della «Rassegna
nazionale» di Manfredo Da Passano, con il quale ebbe una ricca
corrispondenza conservata nell\'Archivio Da Passano presso l\'Archivio
di Stato di Genova.\
Dopo la pensione continuò un\'intensa attività in campo bibliografico
come principale redattore della grande bibliografia dell\'editoria
pubblica nazionale *Pubblicazioni edite dallo Stato o col suo concorso*
(1861-1923), voluta da Alberto De Stefani ministro delle finanze del
primo governo Mussolini.\
Collaborò, come traduttore dall\'inglese e dal tedesco, alla collana
«Biblioteca di scienze politiche» diretta da Attilio Brunialti. Scrisse
tra l\'altro una *Storia dei bersaglieri* (1879) e una biografia di
Alessandro Farnese, duca di Parma (1886).

Fernando Venturini

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 117.

Giuseppe Micheli. *Gr. cord. Pietro Fea*. «Archivio storico per le
provincie parmensi», n. s., 33 (1933), p. XLIX-LXIV.

Pietro Fea. *Biografia di Leonardo Fea (1810-1870); Cenni autobiografici
(1849-1932)*. Tivoli: Officine grafiche Mantero, \[1935\]. 112 p., con
una fotografia. Contiene anche l\'*Elenco delle pubblicazioni di Pietro
Fea*, p. 103-110.

Ornella Confessore. *Conservatorismo politico e conformismo religioso:
la \"Rassegna nazionale\" dal 1898 al 1908*. Bologna: Il Mulino, 1971.
XII, 466 p.

Guido Fagioli Vercellone. *[Fea,
Pietro](http://www.treccani.it/enciclopedia/pietro-fea_(Dizionario-Biografico)/)*.
In: *Dizionario biografico degli italiani*. Vol. 45. Roma: Istituto
della Enciclopedia italiana, 1995, p. 543-545.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 187-188 (con inesattezze sulla
carriera).

Fernando Venturini. *Libri, lettori e bibliotecari a Montecitorio:
storia della Biblioteca della Camera dei deputati*. Milano: Wolters
Kluwer CEDAM, 2019, p. 101-159 e *passim*.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-05-24, ultimo aggiornamento 2020-05-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fea.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
