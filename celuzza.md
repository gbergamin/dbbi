![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](celuzza.jpg){height="250"}

## Celuzza, Angelo

(Lacedonia AV 16 agosto 1920 -- Grosseto 12 febbraio 2015)

Laureato in lettere, dopo un\'interruzione degli studi universitari
dovuta alla partecipazione alla seconda guerra mondiale, fu
bibliotecario e poi dal 1961, inizialmente come incarico provvisorio,
direttore della [Biblioteca provinciale di
Foggia](/aib/stor/teche/fg-pro.htm).\
Per la sua formazione come bibliotecario fu molto importante il rapporto
con [Beniamino D\'Amato](damato.htm), soprintendente bibliografico;
anche dopo la sua morte collaborò con la Soprintendenza bibliografica
per la Puglia e la Basilicata come docente nei corsi di formazione
professionale.\
Nel periodo della sua direzione della Biblioteca provinciale di Foggia,
durata fino al 1985, venne realizzata la nuova sede, inaugurata il 5
ottobre 1974, che costituì allora un esempio di avanguardia per le
attrezzature e i servizi. Nei giorni dell\'inaugurazione organizzò anche
il XXIV Congresso nazionale dell\'Associazione italiana biblioteche,
tenuto a Foggia e Pugnochiuso. Negli anni Sessanta avviò anche il
Sistema bibliotecario provinciale, nel quadro del Servizio nazionale di
lettura. Realizzò, inoltre, varie mostre bibliografiche e documentarie e
altre manifestazioni culturali.\
Socio dell\'Associazione italiana biblioteche dal 1950, fu membro del
Comitato regionale della [Sezione Puglia](/aib/stor/sezioni/pug.htm) dal
1953 al 1969 e dal 1975 al 1984, commissario della Sezione dal 1973 al
1975. Eletto vicepresidente nazionale
dell\'[Associazione](/aib/stor/cariche75.htm) dal 1975 al 1978, fu poi
membro del [Collegio dei probiviri](/aib/stor/cariche81.htm) dal 1981 al
1984. Nel 1988 venne nominato socio d\'onore.\
Fece anche parte del Consiglio dell\'Ente nazionale per le biblioteche
popolari e scolastiche, dal 1971 fino al suo scioglimento nel 1978, e fu
vicepresidente della Sezione di Capitanata di Italia Nostra e della
Società dauna di cultura e socio, dal 1950, della Società di storia
patria per la Puglia.\
Venne insignito della medaglia d\'argento dei benemeriti della cultura e
dell\'onorificenza di commendatore.

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 133.

*Lui, chi è?* 2ª ed. Torino: Editrice torinese, \[1971?\], vol. 1, p.
625.

Angelo Celuzza. [*Sul filo della memoria: i venti anni della nuova
Biblioteca provinciale di Foggia:
1974-1994*](http://opac.bibliotecaprovinciale.foggia.it/sebinaBO/repository/opac/FDI%20Biblioteca/1994_2/Angelo_Celuzza.pdf).
(Tra cronaca e storia). «La Capitanata», n.s., n. 2 (1994), p. 253-272:
ill., tav.

Angelo Celuzza. [*Gli incontri della
vita*](http://opac.bibliotecaprovinciale.foggia.it/sebinaBO/repository/opac/FDI%20Biblioteca/2003_14/Angelo_Celuzza.pdf).
«La Capitanata», n.s., n. 14 (ott. 2003), p. 149-161.

*[Scomparsa di Celuzza, scrive Pensato «La sua opera non venga
vanificata»](https://corrieredelmezzogiorno.corriere.it/foggia/arte_e_cultura/15_febbraio_23/scomparsa-celuzza-scrive-pensato-la-sua-opera-non-venga-vanificata-f1e22348-bb78-11e4-bee3-9a5502b82b9d.shtml)*.
«Corriere del mezzogiorno», 23 feb. 2015.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-02, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/celuzza.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
