![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mandillo.jpg){height="250"}\
\
[\[Altra immagine\]](Mandillo-Roma2000.jpg)

## Mandillo (Maiorano Mandillo), Anna Maria

(Roma 20 febbraio 1940 -- Roma 15 giugno 2014)

Nata Maiorano, conseguì nel 1958 la maturità classica al Liceo
parificato Caterina Volpicelli di Roma e nel 1964 la laurea in lettere
all\'Università di Roma.\
Vincitrice del concorso per bibliotecari bandito nel 1964 dal Ministero
della pubblica istruzione, prese servizio dal maggio 1965 alla
Biblioteca nazionale centrale di Roma, iniziando a lavorare con [Angela
Vinay](vinay.htm), che allora dirigeva l\'ufficio accessionamento e
collocazione; successivamente divenne responsabile di quell\'ufficio e
poi delle sale di consultazione.\
Trasferita nel 1980 all\'Istituto centrale per il catalogo unico delle
biblioteche italiane e per le informazioni bibliografiche come
responsabile del Servizio di informazioni bibliografiche, dal 1988 è
stata a capo del Laboratorio per le informazioni bibliografiche e dal
1996 responsabile del Servizio generale di coordinamento. Dal 1986 al
2006 ricoprì inoltre l\'incarico di vicedirettore dell\'Istituto e in
più occasioni (1994, 2001, 2004) di direttore reggente.\
Infine, dall\'ottobre 2006 e fino al collocamento a riposo nel febbraio
2007, vinto il concorso per titoli a dirigente bibliotecario, ricoprì
l\'incarico di direttore della [Biblioteca
Vallicelliana](/aib/stor/teche/rm-val.htm) di Roma.\
Alla gestione degli uffici e dei servizi affidatigli ha affiancato nel
corso della carriera un\'intensa attività come componente e
coordinatrice di comitati e commissioni del Ministero per i beni e le
attività culturali, soprattutto in materia di riforme legislative: ha
partecipato ai lavori della Commissione per la revisione del Regolamento
organico delle biblioteche pubbliche statali, pubblicato nel 1995; fra
il 1989 e il 2004 ha coordinato il progetto di censimento delle
biblioteche, nell\'ambito del quale ha curato il rapporto con le
amministrazioni regionali per la raccolta dei dati; per l\'ICCU ha
promosso e gestito la base dati *Anagrafe delle biblioteche italiane* e
ha seguito la pubblicazione degli oltre 40 volumi del *Catalogo delle
biblioteche d\'Italia*.\

Ha partecipato inoltre all\'Indagine conoscitiva sulla situazione dei
beni librari nelle biblioteche italiane per la costituzione di una carta
del rischio (1992); al Gruppo di lavoro per l\'attuazione del progetto
EDIFICARE (1992); al Gruppo di studio sul deposito legale (1993); al
Gruppo di lavoro per l\'applicazione alle biblioteche della legge
Ronchey (1994); alla Commissione per la riorganizzazione delle
biblioteche pubbliche statali (1996); al Gruppo di lavoro per il
progetto MEDIATECA 2000 (1996); alla Commissione per il progetto
speciale Bibliografia nazionale italiana - Documenti elettronici (1997);
alla Commissione mista Stato-Unione delle Comunità ebraiche italiane per
la tutela e la valorizzazione dei beni culturali ebraici (1997); al
Gruppo di lavoro per la definizione di nuovi profili professionali nel
settore beni librari (1998); al Gruppo di lavoro ISTAT per il sistema
informativo statistico pubblico sulla cultura SISC (1998); al Gruppo
permanente di lavoro per le biblioteche, costituito nell\'ambito
dell\'Intesa fra Stato e Chiesa cattolica (2001); al Comitato guida per
la Biblioteca digitale italiana (2001-2003); al Comitato consultivo
permanente per il diritto d\'autore (dal 2002); al Sottogruppo sul
copyright nell\'ambito del progetto Minerva (2003-2004); alla
Commissione per la revisione della legge n. 633 del 1941 sul diritto
d\'autore (dal 2004); al Gruppo di lavoro per il Regolamento di
attuazione della legge n. 106 del 2004 sul deposito legale (2004-2005);
al Gruppo di lavoro sulla rilevazione statistica delle biblioteche
pubbliche statali, per il SISTAN (dal 2006).\
Fra i temi sui quali è stata più attiva, oltre al deposito legale, vi
sono stati il prestito interbibliotecario, anche per dare attuazione a
un servizio efficiente nell\'ambito di SBN, e il diritto d\'autore, sul
quale ha rappresentato la Direzione generale per i beni librari nelle
trattative con la SIAE per l\'applicazione della legge n. 248/2000 e poi
negli incontri con il Ministero per le politiche comunitarie sulle
problematiche derivanti dalla Direttiva europea sul diritto di noleggio
e prestito pubblico. Infine dal 2004 e fino alla sua scomparsa ha svolto
una continua attività di consulenza presso la Direzione generale per i
beni librari e gli istituti culturali e l\'Ufficio legislativo del
MiBACT, in materia di deposito legale e di diritto d\'autore.\
Eletta nel Consiglio nazionale per i beni culturali come rappresentante
del personale tecnico-scientifico del Ministero per il periodo
1988-1992, dal 1992 al 1993 ha inoltre fatto parte del Comitato di
settore per i beni librari. Con impegno e tenacia riuscì a far inserire,
nel decreto legislativo n. 368 del 1998, fra i compiti del nuovo
Ministero, «lo sviluppo dei servizi bibliografici e bibliotecari
nazionali».\
È stata docente in numerosi corsi di formazione e aggiornamento ed è
intervenuta come relatore a molti convegni e seminari nazionali e
internazionali, sui temi relativi alla professione e alle riforme
legislative, in particolare sul deposito legale e sul diritto
d\'autore.\
Dal dicembre 2005 e fino alla sua scomparsa è stata membro del Comitato
scientifico e coordinatore del Comitato di redazione di «DigItalia:
rivista del digitale nei beni culturali», con l\'obiettivo di suscitare
una riflessione sulle applicazioni delle tecnologie digitali, in
particolare nei servizi.\
Iscritta fin dal 1966 all\'Associazione italiana biblioteche, e quindi
socio d\'oro, è stata coordinatrice del Gruppo di lavoro sulla
professione (1985-1987), dell\'Osservatorio sulle problematiche
legislative, comunitarie, nazionali e regionali (2000-2003), membro e
successivamente coordinatrice dell\'Osservatorio sulla legislazione
delle biblioteche (2003-2008), membro della Commissione nazionale
biblioteche e servizi nazionali (2000-2003), alla quale continuò a
collaborare dall\'esterno fino al 2008. Dal 2001 al 2003 ha fatto parte
inoltre dell\'Executive Committee di EBLIDA (European Bureau of Library
Information and Documentation Associations).\
Nell\'Associazione Ranuccio Bianchi Bandinelli è stata a lungo
componente del Consiglio direttivo e dal 2006 al 2014 vicepresidente. È
stata impegnata politicamente e attiva sui temi della professione e
della cultura, in particolare nella CGIL e nel Partito democratico.\
Ha collaborato a numerose riviste professionali e convegni, come
testimonia l\'elenco delle sue pubblicazioni.

Giovanna Mazzola Merola

Paola Puglisi -- Giovanna Merola. *[Anna Maria Mandillo: nel segno
dell\'impegno professionale e
civile](http://www.bibliotecheoggi.it/rivista/article/view/120)*.
(Ricordo). «Biblioteche oggi», 32 (2014), n. 5, p. 63-64.

Luca Bellingeri. [*La politica dell\'impegno: Anna Maria Mandillo e le
biblioteche*](http://www.bianchibandinelli.it/2015/01/29/interventi-la-politica-dellimpegno-anna-maria-mandillo-e-le-biblioteche-di-luca-bellingeri/).
«Accademie e biblioteche d\'Italia», n.s., 9 (2014), n. 1/2, p. 107-111.

[*La biblioteca come servizio: scritti (1971-2009) di Anna Maria
Mandillo*](https://www.aib.it/negozio-aib/pubblicazioni/la-biblioteca-come-servizio/),
a cura di Luca Bellingeri e Giovanna Merola. Roma: Associazione italiana
biblioteche, 2015. XI, 284 p. Contiene anche: *Nota biografica*, p.
269-271; *Bibliografia degli scritti di Anna Maria Mandillo*, p.
273-280.

*Biblioteche, servizi, democrazia: atti del seminario di studi in
ricordo di Anna Maria Mandillo, Roma, Istituto centrale per i beni
sonori e audiovisivi, 16 giugno 2015*, a cura di Giovanna Merola e Luca
Bellingeri. Roma: Iacobelli, 2016. (Annali dell\'Associazione Ranuccio
Bianchi Bandinelli; 26).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-02, ultimo aggiornamento 2022-07-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mandillo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
