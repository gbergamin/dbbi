![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](suner.jpg){height="250"}

## Suñer (Suner), Luigi

(L\'Avana, Cuba 11 febbraio 1832 -- Firenze 28 dicembre 1909)

Discendente da una ricca famiglia spagnola, studiò a Marsiglia e si
trasferì in Italia nel 1852, iscrivendosi all\'Università di Pisa e
passando poi a quella di Siena, dove conseguì la laurea in
giurisprudenza nel 1857.\
Negli anni successivi si dedicò a scrivere commedie per il teatro, con
temi anche sociali e politici, che ebbero un certo successo soprattutto
negli anni Sessanta dell\'Ottocento. Fu autore anche di traduzioni e
riduzioni teatrali dallo spagnolo e dal francese.\
Nell\'aprile 1859 partì volontario nel reggimento dei lancieri di Novara
e partecipò alla battaglia di Montebello. Lasciò l\'esercito nel
settembre dello stesso anno.\
Iniziò a lavorare alla Biblioteca nazionale centrale di Firenze come
impiegato straordinario non di ruolo nel 1892. A seguito delle norme
sulla prima applicazione dei nuovi organici del 1904 venne immesso nei
ruoli, come sottobibliotecario di 4ª classe, dal 1º gennaio 1905,
rimanendo nella stessa biblioteca fino alla morte.\
Aderì alla Società bibliografica italiana dalla sua costituzione e
risulta tra i soci fino almeno al 1903.\
Aveva raccolto una notevole collezione di opere teatrali con la quale
avrebbe voluto costituire un\'istituzione specializzata ma che poi
cedette, prima della morte, alla Biblioteca nazionale di Firenze, dove
costituiscono il Fondo Luigi Suñer.

Alberto Petrucciani

*La morte di Luigi Suner, patriota e commediografo*. «Corriere della
sera», 34, n. 360 (30 dic. 1909), p. 3.

*Luigi Suñer*. «Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze», n.
109 (gen. 1910), p. ij.

*In memoria di Luigi Suñer*. «Bollettino delle pubblicazioni italiane
ricevute per diritto di stampa dalla Biblioteca nazionale centrale di
Firenze», n. 110 (feb. 1910), p. vi-vij, con l\'elenco delle sue
principali pubblicazioni (lo dice nato il 2 febbraio, contrariamente ai
*Ruoli di anzianità* del Ministero della pubblica istruzione).

Alberto Manzi. *[Suñer,
Luigi](http://www.treccani.it/enciclopedia/luigi-suner_%28Enciclopedia-Italiana%29/)*,
in: *Enciclopedia italiana di scienze, lettere ed arti*. Vol. 32. Roma:
Istituto della Enciclopedia italiana, 1936, p. 993.

Ersilio Michel. *Suñer Luigi*. In: *Dizionario del Risorgimento
nazionale: dalle origini a Roma capitale: fatti e persone. Vol. 4: Le
persone, R-Z.* Milano: Vallardi, 1937, p. 365.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 103, 110, 208.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-25, ultimo aggiornamento 2021-02-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/suner.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
