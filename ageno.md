![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ageno.jpg){height="250"}

## Ageno, Federico

(Terni 20 febbraio 1885 -- Roma 30 novembre 1934)

Laureato in lettere all\'Università di Firenze e diplomato al magistero,
iniziò la sua carriera il 1º dicembre 1910 come sottobibliotecario
reggente alla Biblioteca universitaria di Pavia; nel luglio 1920,
conseguita la qualifica di bibliotecario, fu trasferito alla [Biblioteca
universitaria di Sassari](/aib/stor/teche/ss-uni.htm) con l\'incarico
della direzione. Nell\'anno seguente passò, sempre come direttore, alla
[Biblioteca universitaria di Padova](/aib/stor/teche/pd-uni.htm), fino a
che dal 1º luglio 1933, collocato a riposo [Giuliano
Bonazzi](bonazzi.htm), fu chiamato a succedergli alla direzione della
[Biblioteca nazionale centrale Vittorio Emanuele
II](/aib/stor/teche/rm-naz.htm) di Roma e dell\'unita Soprintendenza
bibliografica per il Lazio e l\'Umbria.\
La morte lo colse improvvisamente dopo poco più di un anno, sicché non
gli riuscì di realizzare compiutamente nessuna iniziativa: poté,
tuttavia, mostrare i preminenti interessi della sua azione che andavano
dal Centro nazionale di informazioni bibliografiche, di cui riconosceva
la grande importanza in campo internazionale, all\'*Indice generale
degli incunaboli delle biblioteche d\'Italia*, la cui compilazione era
affidata a quel Centro, al catalogo per materie secondo il sistema di
classificazione decimale universale, di cui fece riprendere la
compilazione rimasta interrotta per mancanza di personale.\
Fu studioso di filosofia classica, latina e greca; dal 1926 insegnò
biblioteconomia alla Scuola storico-filologica delle Venezie presso
l\'Università di Padova e conseguì anche la libera docenza in lingua e
letteratura latina.\
Non pochi sono anche i suoi saggi illustrativi di cimeli manoscritti e a
stampa, specialmente dei primi secoli dell\'arte tipografica, posseduti
dalle biblioteche nelle quali aveva prestato servizio.\

Nel periodo pavese aveva pubblicato il saggio *Libri duo Hainio,
Copingero, Reichlingio ignoti, alter papiensis, lugdunensis alter*, nel
«Bollettino della Società pavese di storia patria» (1920);
successivamente compilò il catalogo degli incunaboli della Biblioteca
universitaria di Sassari (Florentiae: Olschki, 1923), l\'*Elenco degli
atti accademici, dei periodici e delle collezioni* della Biblioteca
dell\'Accademia di scienze lettere ed arti di Padova (Padova: Stab. tip.
Penada, 1931) e da ultimo il catalogo degli incunaboli della Biblioteca
universitaria di Pavia, completato e pubblicato postumo da Tullia
Gasparrini Leporace (Florentiae: Olschki, 1954).\
Socio dell\'Associazione italiana biblioteche dalla fondazione (1930),
ne fu [segretario](/aib/stor/cariche30.htm) dal 1933 alla morte.

Giorgio De Gregori

\[Entrò nelle biblioteche governative, dopo la sua morte, anche la
figlia **Adriana** (nata a Milano il 19 agosto 1911), laureata in
chimica e farmacia nel luglio 1934 all\'Università di Padova (dove fu
poi assistente non di ruolo), ordinatrice alla Biblioteca universitaria
di Padova dal 1º settembre 1940. Nel marzo 1943 sposò Eustacchio
Argentieri e continuò a lavorare alla Biblioteca universitaria di
Padova, passando alla nuova qualifica di aiutobibliotecario, fino agli
anni Sessanta.\]

*Chi è?: dizionario degli italiani d\'oggi*, Roma: A. F. Formiggini,
1928, p. 34; 2ª ed., ivi, 1931, p. 3.

\[*Notizia della morte*\]. «Accademie e biblioteche d\'Italia», 8
(1934), n. 6, p. 679.

Aristide Calderini. *Federico Ageno*. «Aegyptus», 14 (1934), n. 4, p.
504-505.

Leo S. Olschki. *Necrologio*. «La bibliofilia», 36 (1934), n. 11/12, p.
520.

Ettore Apollonj. *Federico Ageno*. «Accademie e biblioteche d\'Italia»,
9 (1935), n. 1, p. 123-133, con l\'elenco degli scritti.

Laura Chiodi. *[Ageno,
Federico](http://www.treccani.it/enciclopedia/federico-ageno_(Dizionario-Biografico)/)*.
In: *Dizionario biografico degli italiani*. Vol. 1. Roma: Istituto della
Enciclopedia italiana, 1960, p. 386.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 15-17 (voce di Giorgio De Gregori).

Margherita Maria Breccia Fratadocchi. *Federico Ageno*. In: *Dizionario
biografico dei soprintendenti bibliografici (1919-1972)*. Bologna:
Bononia University Press, 2011, p. 29-35, con elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-19, ultimo aggiornamento 2022-08-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ageno.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
