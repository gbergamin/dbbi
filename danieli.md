![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](danieli.jpg){height="250"}

## Danieli Polidori, Maria Teresa

(Udine 11 ottobre 1903 -- Roma 12 ottobre 1964)

Nata Polidori, conseguì la laurea in lettere all\'Università di Roma nel
dicembre 1925, con una tesi di storia romana, seguita da Ettore Pais, di
cui fu collaboratrice. Entrò poi come volontaria presso la Biblioteca
nazionale centrale di Roma. Nell\'anno accademico 1932/33 conseguì anche
il diploma di bibliotecario-paleografo con una tesi su *La scuola
scrittoria di Roma nel secolo XV*.\
Entrò nei ruoli delle biblioteche governative, per concorso, dal 16
luglio 1934, come bibliotecario aggiunto, destinata alla Biblioteca
nazionale centrale di Firenze, dove lavorò al «Bollettino delle
pubblicazioni italiane ricevute per diritto di stampa».\
Verso la fine del 1935 fu trasferita alla Biblioteca universitaria
Alessandrina di Roma, con l\'incarico dell\'ufficio schedatura e poi di
capo del personale. Nell\'agosto 1939 fu promossa al grado di
bibliotecario e nel giugno 1948 nominata bibliotecario di 1ª classe.\
Nel 1952 fu nominata direttrice della [Biblioteca
Palatina](/aib/stor/teche/pr-pal.htm) di Parma, dove continuò con molto
impegno l\'opera di recupero del materiale danneggiato nel bombardamento
subito durante la guerra, realizzandone la riapertura nel maggio 1954.
Al principio del 1955 fu promossa direttore di biblioteca di 3ª classe.\
Dal settembre 1957 al giugno 1964 diresse della [Biblioteca medica
statale](/aib/stor/teche/rm-med.htm) del Policlinico (dal luglio 1961
come direttore di biblioteca di 2ª classe) e poi, per pochi mesi, fino
alla morte, la [Biblioteca Vallicelliana](/aib/stor/teche/rm-val.htm).\
Socia dell\'Associazione italiana biblioteche probabilmente dal 1934,
aderì già nel 1946 alla sua ricostituzione e fece parte del Comitato
regionale dell\'[Emilia](/aib/stor/sezioni/emilia.htm) dal 1953 al 1957
(dal 1955 come presidente) e di quello del
[Lazio](/aib/stor/sezioni/laz.htm) (come segretario, per pochi mesi
prima della morte). Prese anche viva parte all\'attività sindacale per
la modifica degli organici del personale delle biblioteche statali.

Giorgio De Gregori

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 469.

*Chi è?: dizionario biografico degli italiani d\'oggi*. 7ª ed. Roma:
Filippo Scarano, 1961, p. 211.

Renzo Frattarolo. *Maria Teresa Danieli Polidori*. «Accademie e
biblioteche d\'Italia», 32 (1964), n. 5, p. 401.

Tullia Gasparrini Leporace. *Maria Teresa Danieli Polidori*. «Bollettino
d\'informazioni AIB», 4 (1964), n. 6, p. 243-245.

g\. m. a. \[Gustavo Maria Apollonj\]. *Ricordo di Maria Teresa Polidori
Danieli*. «Almanacco dei bibliotecari italiani», 1965, p. 85-86, con una
fotografia.

S. \[Sergio\] Samek Ludovici. *Maria Teresa Danieli Polidori
(1903-1964)*. (Commemorazioni). «Archivio storico per le province
parmensi», 4ª serie, 17 (1965), p. 34-36.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 68-69 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 368.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2021-03-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/danieli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
