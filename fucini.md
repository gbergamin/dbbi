![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fucini.jpg){height="250"}

## Fucini, Renato

(Monterotondo GR 8 aprile 1843 -- Empoli FI 25 febbraio 1921)

Dopo aver iniziato gli studi di medicina, li abbandonò e nel 1863
conseguì la licenza in agronomia e architettura rurale all\'Università
di Pisa. Dapprima aiutante nello studio di un ingegnere, fu dal 1865,
per dodici anni, impiegato all\'Ufficio d\'arte del Comune di Firenze.
Dal 1871 cominciò a frequentare ritrovi di letterati come lo storico
Caffè dei Risorti e a comporre, in poesia e in prosa, opere ambientate
prevalentemente in Maremma o di tipo goliardico-satirico, spesso
pubblicate con lo pseudonimo anagrammatico di Neri Tanfucio.\
In seguito si dedicò all\'insegnamento come professore di lettere a
Pistoia, dal 1876, e poi all\'incarico di ispettore scolastico per le
scuole primarie a Pistoia (dal 1879), Firenze e San Miniato. Al periodo
di contatto con la scuola si devono la pubblicazione sia di libri
scolastici che di racconti per l\'infanzia su testate come «Il
giornalino della domenica» e il «Corriere dei piccoli».\
Nel giugno 1900 andò in aspettativa per motivi di salute e dopo un anno
ottenne, grazie all\'interessamento di [Guido Biagi](biagi.htm), di
essere comandato in una biblioteca, per un\'occupazione più tranquilla e
comoda. Fu quindi comandato dal 1º giugno 1901 alla Biblioteca
Riccardiana, allora unita alla Medicea Laurenziana diretta da Biagi,
dove si dedicò soprattutto alla compilazione di schede di spogli
biografici (in parte conservate nell\'archivio della Biblioteca ed
esposte nella mostra del 2014) e a confronti bibliografici.\
Dopo vari rinnovi del comando, non risultando più possibile prorogarlo
ancora, chiese di essere collocato a riposo, per infermità, e lasciò il
lavoro con il 1º gennaio 1907.\
Nel 1906 fu nominato commendatore e nel 1916 membro dell\'Accademia
della Crusca.\
Le edizioni postume delle sue opere *Acqua passata* (1921), *Foglie al
vento* e *Il ciuco di Melesecche* (1922) furono curate da Guido Biagi.\
In memoria dei suoi ultimi anni di lavoro, negli anni 1953-1955 gli
eredi donarono alla Biblioteca Riccardiana le sue carte (manoscritti
autografi di opere narrative e poetiche, bozze di stampa, appunti,
fotografie e un ricco carteggio di 2250 pezzi), primo nucleo di un fondo
che è stato arricchito nel tempo da successive donazioni. Nell\'aprile
del 1959 la direttrice della Biblioteca Riccardiana, [Berta
Maracchi](maracchi.htm), inaugurò una Mostra dei manoscritti e del
carteggio di Renato Fucini.

Elisabetta Francioni

Angelo De Gubernatis. *Dizionario biografico degli scrittori
contemporanei*. Firenze: coi tipi dei Successori Le Monnier, 1879, vol.
1, p. 472-473.

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 2, p. 1004.

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 416-417.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 657 e 111\*.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 108-109.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 130.

*Illustri italiani contemporanei: memorie giovanili autobiografiche di
letterati, artisti, scienziati, uomini politici, patrioti e
pubblicisti*, raccolte e corredate di cenni biografici da Onorato Roux.
Vol. 1: *Letterati*. Parte prima. Ed. popolare. Firenze: Bemporad,
\[1908?\], p. 389-391, con una fotografia.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 177.

Guido Biagi. *Da Neri Tanfucio a Renato Fucini*; *Renato Fucini nella
vita e nell\'arte*, in *Passatisti*. Firenze: La Voce, 1923, p. 1-50 e
51-85.

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 214 (Enciclopedia biografica e
bibliografica italiana; 38), con una fotografia (che lo dice morto a
Firenze).

*Firenze - Biblioteca Riccardiana: manoscritti di Renato Fucini*.
«Accademie e biblioteche d\'Italia», 21 (1953), n. 2/3/4, p. 293.

B. \[Berta\] Maracchi. *Firenze - Biblioteca Riccardiana: manoscritti
autografi e carteggio di Renato Fucini donati allo Stato*. «Accademie e
biblioteche d\'Italia», 25 (1957), n. 2/3, p. 183-184.

*Guida agli archivi delle personalità della cultura in Toscana tra \'800
e \'900. L\'area fiorentina*, a cura di Emilio Capannelli e Elisabetta
Insabato. Firenze: Olschki, 1996, p. 271-272.

Domenico Proietti. *[Fucini,
Renato](https://www.treccani.it/enciclopedia/renato-fucini_%28Dizionario-Biografico%29/)*.
In: *Dizionario biografico degli italiani*. Vol. 50. Roma: Istituto
della Enciclopedia italiana, 1998, p. 674-678.

*Renato Fucini in Riccardiana: la vita e le carte di un toscano
\"vero\"*, a cura di Giovanna Lazzi. Firenze: Polistampa, 2014. 151 p.:
ill. (Biblioteca Riccardiana; 15). Catalogo della mostra.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-05, ultimo aggiornamento 2023-01-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fucini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
