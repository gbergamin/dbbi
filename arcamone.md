![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](arcamone.jpg){height="250"}

## Arcamone, Guido

(Salerno 31 ottobre 1895 -- Roma 2 novembre 1972)

Laureato in giurisprudenza all\'Università di Napoli nel 1917, con una
tesi sulla diffamazione a mezzo della stampa, entrò per concorso come
vicesegretario al Ministero della pubblica istruzione dal 1º agosto
1920, presso la Direzione generale dell\'istruzione primaria e popolare.
Lavorò con [Francesco Alberto Salvagnini](salvagnini.htm) e quando venne
costituita la Direzione generale delle accademie e biblioteche, nel
giugno 1926, lo seguì nella nuova struttura, dove tra i vari incarichi
si dedicò particolarmente alla redazione della rivista «Accademie e
biblioteche d\'Italia» fin dalla sua fondazione.\
Nell\'aprile 1935 venne promosso caposezione e nell\'agosto 1938
ispettore superiore, assumendo dal 1942 le funzioni di capodivisione. In
questo periodo fu anche segretario della Commissione centrale per le
biblioteche e membro di varie commissioni.\
Verso la fine del 1946 divenne capo di gabinetto del ministro Guido
Gonella (tornerà ad esserlo nuovamente nel 1948-1949) e fu poi nominato
dal 1º novembre 1947 direttore generale delle accademie e biblioteche.\
Come direttore generale curò soprattutto, nei primi anni, le attività di
ricostruzione e ripresa delle biblioteche dopo la guerra, ottenendo
notevoli finanziamenti anche speciali. Promosse inoltre, con un decreto
del 1948 che ebbe applicazione progressiva negli anni Cinquanta, la
separazione delle Soprintendenze bibliografiche dalla direzione delle
principali biblioteche governative. Durante la sua direzione si
svilupparono la creazione delle reti di prestito sul territorio e
l\'attività espositiva delle biblioteche.\
Socio dell\'Associazione italiana biblioteche probabilmente dal 1934,
partecipò sempre ai suoi congressi fin dal primo (1931) e da direttore
generale fu abitualmente presente con una relazione sull\'attività della
Direzione generale e nel dibattito. Favorì inoltre l\'organizzazione in
Italia della 17ª Conferenza generale dell\'IFLA (Roma 1951) e la
partecipazione italiana alle attività internazionali nel settore delle
biblioteche e della documentazione.\

Nominato nel febbraio 1960 consigliere del Consiglio di Stato, resse
ancora la Direzione generale per un paio di mesi. Al Consiglio di Stato
fu destinato a sezioni con funzioni consultive e venne collocato a
riposo il 1º novembre 1965 con il titolo onorifico di presidente di
Sezione.\
Riprese poi per qualche tempo l\'attività di avvocato e di giornalista e
collaborò con l\'Ente nazionale per le biblioteche popolari e
scolastiche.\
Fu anche membro della Commissione italiana per l\'Unesco, della Giunta
centrale per gli studi storici, del Consiglio di amministrazione della
SIAE e di parecchie accademie e istituti culturali.\
Era sposato con la bibliotecaria [Cristina Barletta](arcamoneb.htm).

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 35.

A. A. \[Alda Angelini\]. *Ritratti* \[*Guido Arcamone*\]. «Almanacco dei
bibliotecari italiani», 1952, p. 35, con un disegno.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 61.

*Chi è?: dizionario biografico degli italiani d\'oggi*. 6ª ed. Roma:
Filippo Scarano, 1957, p. 31.

*Who\'s who in Italy 1957-1958: a biographical dictionary containing
about 7000 biographies of prominent people in and of Italy and 1400
organizations*, edited by prof. Igino Giordani and dr. Stephen S.
Taylor. Milano: Intercontinental Book & Publishing, 1958, p. 43.

*Se non lo conosci te lo presento io!\...* Torino: Superga, 1959, p. 19.

*Chi è?: dizionario biografico degli italiani d\'oggi*. 7ª ed. Roma:
Filippo Scarano, 1961, p. 37.

Renzo Frattarolo. *Guido Arcamone*. «Accademie e biblioteche d'Italia»,
40 (1972), n. 6, p. 410-411.

Ettore Apollonj. *Guido Arcamone*. «Almanacco dei bibliotecari
italiani», 1973, p. 79-81.

R. P. \[Renato Papò\]. *Guido Arcamone*. «Lettere venete», n. 26/30
\[1973\], p. 224-225.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 19-20 (voce di Giorgio De Gregori).

Alberto Petrucciani. *Guido Arcamone*. In: *Dizionario biografico dei
direttori generali, Direzione generale accademie e biblioteche,
Direzione generale antichità e belle arti (1904-1974)*. Bologna: Bononia
University Press, 2011, p. 26-36, con elenco degli scritti e ulteriori
riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-19, ultimo aggiornamento 2023-01-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/arcamone.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
