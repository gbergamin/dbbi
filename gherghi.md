![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gherghi.jpg)

## Gherghi, Rinaldo

(Arcevia AN ? -- Spoleto PG 7 marzo 1913)

Professore di lettere dal 1857, insegnò dal 1861 a Spoleto, nel Ginnasio
comunale pareggiato e, dopo il suo passaggio allo Stato, alle Scuole
tecniche e all\'Istituto tecnico pareggiato, fino almeno al 1907.\
Diresse anche la Biblioteca comunale di Spoleto, secondo la breve
notizia della morte nel «Bollettino delle pubblicazioni italiane» per
oltre cinquant\'anni: in effetti la Biblioteca venne aperta nel 1876, ma
la sua istituzione era stata deliberata fin dal 1861, il primo
bibliotecario, un certo Giuseppe Gigli, morì nel 1862, e al suo posto fu
chiamato il Gherghi, che mons. Fausti definisce «il vero padre della
biblioteca».\
Si devono a lui una buona organizzazione e un regolare funzionamento,
anche con giorni di apertura serale, della Biblioteca, di cui curò la
catalogazione e diffuse notizie statistiche con una certa continuità nel
«Bollettino» di Firenze dal 1890 al 1907. La Biblioteca ricevette
diverse donazioni, incamerò nel 1887 i libri dei conventi soppressi e fu
anche ammessa al prestito interbibliotecario con le biblioteche
governative a partire dal 1889.\
Fu autore di un manualetto grammaticale per i ginnasi nel 1869 e socio
dal 1897 della Société astronomique de France; nel 1907 venne nominato
cavaliere.\
A succedergli alla direzione della Biblioteca comunale fu nominato il
figlio Arnaldo, avvocato.

Alberto Petrucciani

*Onoranze al professore Rinaldo Gherghi nel cinquantenario del suo
insegnamento: opuscolo-ricordo*. Spoleto: Panetto & Petrelli, 1907. 35
p., con una fotografia. A cura di Adolfo Simonetti.

*Rinaldo Gherghi*. «Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze», n.
149 (mag. 1913), p. xxvj.

Luigi Fausti. *La Biblioteca comunale \"Giosuè Carducci\" di Spoleto*.
«Accademie e biblioteche d\'Italia», 7 (1933/34), n. 3/6, p. 278-286
(che lo dice morto nel 1914).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-15, ultimo aggiornamento 2020-05-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gherghi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
