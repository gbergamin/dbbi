![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](raggi.jpg){height="250"}

## Raggi, Angelo Maria

(Milano 9 agosto 1920 - Milano 6 gennaio 2003)

Laureato in lettere, conseguì poi anche i diplomi di bibliotecario e di
archivista-paleografo.\
Lavorò al Comune di Milano, inizialmente, a quanto pare, all\'Archivio
storico civico, collaborando fra l\'altro alla sorveglianza del
materiale sfollato dalla città per i bombardamenti, e poi come
bibliotecario alla Biblioteca civica d\'arte.\
Verso il 1955 passò a lavorare alla Biblioteca comunale di Palazzo
Sormani e curò fra l\'altro il *Catalogo del fondo leopardiano* (Milano:
Comune di Milano, 1958).\
Resse la direzione della Biblioteca comunale insieme a [Renato
Pagetti](pagetti.htm) dopo il pensionamento di [Giovanni
Bellini](bellini.htm) nel 1961.\
Quando Pagetti assunse la direzione della Biblioteca comunale, nel 1964,
passò al Catalogo centrale delle biblioteche milanesi, reso autonomo
dalla biblioteca, che diresse fino al collocamento a riposo. Curò fra
l\'altro la realizzazione del *Catalogo dei periodici delle biblioteche
lombarde*, pubblicato in 7 volumi dal 1964 al 1979.\
Socio dell\'Associazione italiana biblioteche almeno dal 1954, prese
parte a molti dei suoi congressi nazionali a partire da quello di Milano
(1951), tenendo nel 1962 a Sorrento una relazione sul Catalogo centrale
delle biblioteche lombarde. Nel 1961 venne eletto nel Comitato regionale
della [Sezione Lombardia](/aib/stor/sezioni/lom.htm) e nominato
segretario; fu poi confermato nel triennio 1964-1967, lasciando nel 1966
l\'incarico di segretario. Venne eletto come supplente nel [Collegio dei
revisori dei conti](/aib/stor/cariche60.htm) per il triennio 1961-1964 e
fece parte poi delle commissioni dell\'AIB sull\'edilizia e sulla
formazione professionale.\
Pubblicò numerosi scritti di storia dell\'arte e di storia di Milano e
collaborò a varie opere dell\'editore Motta e al «Bollettino
d\'informazioni» dell\'AIB.

Alberto Petrucciani

Andrea Martinucci. *Il diritto di leggere: il Comune di Milano e la
pubblica lettura dal 1861 a oggi*. Milano: Mazzotta, 1981, p. 72-73.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-24, ultimo aggiornamento 2020-05-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/raggi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
