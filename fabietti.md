![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fabietti.jpg){height="250"}

## Fabietti, Ettore

(Cetona SI 20 dicembre 1876 -- Solbiate CO 19 marzo 1962)

Autodidatta, avendo frequentato solo i primi tre anni della scuola
elementare, ma appassionato di letteratura e di storia, soprattutto del
Risorgimento, dopo aver lavorato per breve tempo presso il Municipio di
Cetona, verso i vent\'anni si trasferì a Firenze per un impiego
nell\'Ufficio Pesi e misure, e lì entrò per la prima volta in contatto
sia con il mondo della politica di ispirazione socialista, sia con
scrittori e poeti, come Fucini, Marradi, Rapisardi. Nel 1898 pubblicò
una raccolta di versi in stile carducciano, *Canti di Trifoglieto*, e
lavorò come pubblicista e conferenziere, dedicandosi inoltre al primo
dei suoi numerosi volgarizzamenti, *Il capitale* di Marx, che uscirà nel
1902.\
Nel 1901 si trasferì a Milano, dove entrò in contatto con le
rivendicazioni sociali della classe operaia e cominciò a frequentare
Filippo Turati, con cui strinse una solida amicizia, e i socialisti
riformisti che si riunivano intorno alla Società umanitaria e
all\'Università popolare. Il suo primo contatto con il mondo delle
biblioteche fu la Biblioteca popolare circolante di via Magenta della
Società promotrice delle biblioteche popolari, fondata nel 1865 e ormai
in disarmo, nella quale, su incarico dell\'Umanitaria, selezionò e
catalogò nel corso del 1902 le opere che potevano ancora rivestire un
certo interesse per il pubblico.\
Nel 1903 fu chiamato da Turati a coordinare il Consorzio milanese delle
biblioteche popolari, appena istituito grazie al sostegno della Società
umanitaria, con l\'obiettivo di offrire in tutti i quartieri della città
servizi bibliotecari omogenei e moderni, di prestito, consultazione e
orientamento dei lettori, e a dirigere la Biblioteca centrale di via
Foscolo. In questa veste partecipò al Primo Congresso internazionale per
le opere di educazione popolare, tenuto a Milano nel settembre 1906,
proponendo il modello milanese per un ampliamento del movimento per le
biblioteche popolari su tutto il territorio italiano. Già collaboratore
di riviste culturali e d\'attualità, come la «Nuova Antologia» e
«Critica sociale», alla fine del 1907 fondò e diresse il «Bollettino
delle biblioteche popolari» e l\'anno seguente pubblicò la prima
edizione del suo fortunato *Manuale per le biblioteche popolari* (Milano
1908).\
Al primo Congresso nazionale delle biblioteche popolari, voluto dal
Consorzio e tenuto a Roma nel dicembre 1908, presentò lo statuto della
nuova Federazione italiana delle biblioteche popolari e ne fu nominato
segretario. A partire dal 1911 diresse anche l\'organo della
Federazione, «La cultura popolare», e promosse, fra il 1911 e il 1914,
quattro corsi di formazione per bibliotecari. Fu coinvolto fin
dall\'inizio, nel 1912, nell\'organizzazione della collana della
Federazione, «Biblioteca di coltura popolare», più nota come \"Collana
rossa\", per la quale pubblicò alcuni volumi di divulgazione storica e
letteraria.\

Sposato nel 1914 con Mara (Maria) Sanguini, insegnante di cultura
cosmopolita e poliglotta, conoscitrice delle biblioteche pubbliche dei
diversi paesi europei che aveva visitato in gioventù e già sua stretta
collaboratrice, si occupò anche di biblioteche scolastiche, e in
particolare di servizi e sale per bambini. Risale al 1912 la prima
sezione speciale per fanciulli della Biblioteca centrale di Milano,
costruita, fra le prime in Italia, grazie alle esperienze internazionali
di Maria Sanguini.\
Durante la guerra la Federazione, sotto la sua guida e con la
collaborazione della moglie, si fece parte attiva nella distribuzione di
libri ai combattenti, nelle retrovie e negli ospedali, organizzando
anche le raccolte di fondi.\
Nel 1921, con l\'assorbimento del «Bollettino delle biblioteche
popolari» in «La parola e il libro», organo dell\'Università popolare,
divenne condirettore della rivista.\
Nel 1926, per la \"bonifica\" delle biblioteche popolari imposta dal
regime fascista, dovette lasciare la Federazione e la rivista,
sostituito da Leo Pollini. In seguito si dedicò quasi esclusivamente a
traduzioni e opere di divulgazione storica e letteraria, collaborando
con diversi editori e dirigendo, per Treves, Paravia, Vallardi,
Vallecchi e Mondadori, varie collane di carattere popolare.\
Nel 1933 diede alle stampe l\'ultima edizione del suo manuale, con il
titolo *La biblioteca popolare moderna*, ampliando notevolmente il
capitolo sulle biblioteche straniere, in particolare americane, e
abbracciando definitivamente il concetto di biblioteca pubblica di
stampo anglosassone, da affidare alla gestione del Comune.\
Aderì all\'Associazione italiana biblioteche dalla sua costituzione, nel
1930, ma dal 1934 non compare più tra i soci.

Simonetta Buttò

*Ettore Fabietti 1876-1962*. «La cultura popolare», 36 (1962), n. 3, p.
105-112.

Guido Lagomarsino. *Ettore Fabietti e le biblioteche popolari: profilo
di un organizzatore di cultura*. «Biblioteche oggi», 2 (1984) n. 2, p.
81-88.

Romano Vecchiet. *Per una storia delle biblioteche popolari in Italia*.
2: *Ettore Fabietti e la cultura socialista italiana*. «Biblioteche
oggi», 10 (1992), n. 5, p. 563-582.

Rossano Pisano. [*Fabietti,
Ettore*](http://www.treccani.it/enciclopedia/ettore-fabietti_(Dizionario-Biografico)/).
In: *Dizionario biografico degli italiani*. Vol. 43. Roma: Istituto
della Enciclopedia italiana, 1993, p. 720-723, con altri riferimenti
bibliografici.

*Ettore Fabietti e le biblioteche popolari: atti del convegno di studi,
Milano, lunedì 30 maggio 1994, Società umanitaria, Sala
Facchinetti-Della Torre*, a cura di Paolo M. Galimberti e Walter
Manfredini. Milano: Società umanitaria, 1994. 119 p.: ill. In testa al
frontespizio: Associazione italiana biblioteche, Comitato regionale
lombardo; Società umanitaria; Fondazione P. M. Loria. Contiene: Massimo
Della Campa - Mariagrazia Arrigoni, *Apertura dei lavori*, p. 5-7; Carlo
Pagetti, *Ettore Fabietti e la sua famiglia nella testimonianza inedita
della figlia Clara*, p. 9-16; Andrea Martinucci, *Il caso di Milano e le
biblioteche popolari tra Ottocento e Novecento*, p. 17-32; Giulia
Bologna, *Il contributo della Società umanitaria alla diffusione delle
biblioteche popolari*, p. 33-42; Romano Vecchiet, *Ettore Fabietti e la
biblioteca \"per tutti\"*, p. 43-54; Maria Luisa Betri, *\"Libro e
moschetto\": le biblioteche popolari durante il fascismo*, p. 55-64;
Giuseppe Colombo, *Dalle biblioteche popolari alla biblioteca per
tutti*, p. 65-72; Giuliana Colombo - Isabella Grasso, *Fabietti
rivisitato: una tesi di diploma*, p. 73-78; Arturo Colombo,
*Conclusioni*, p. 79-82; *Mostra bibliografica: elenco dei documenti e
delle opere esposte*, a cura di Mariagrazia Arrigoni e Giovanna
Malgaroli, p. 83-96; *Contributo per una bibliografia degli scritti di
Ettore Fabietti*, a cura di Paolo M. Galimberti e Walter Manfredini, p.
97-118.

Attilio Mangano. *Ettore Fabietti e la Società umanitaria*. «Biblioteche
oggi», 12 (1994), n. 10, p. 62-65.

Paola Gargiulo. *Fabietti e le biblioteche popolari*. «Biblioteche
oggi», 12 (1994), n. 10, p. 65-67.

Clara Fabietti. *Diario da Trifoglieto: memorie di una donna*. Torino:
Tirrenia stampatori, 1995. 92 p.: 1 ritratto.

Giovanni Di Domenico. *L\'ordinamento delle raccolte librarie nei
contributi di Ettore Fabietti*. In: *Il libro al centro: percorsi fra le
discipline del libro in onore di Marco Santoro*, studi promossi da Rosa
Marisa Borraccini, Alberto Petrucciani, Carmela Reale, Paola Zito; a
cura di Carmela Reale. Napoli: Liguori, 2014 \[*ma* 2015\], p. 27-36.

Giovanni Di Domenico. *[«Organismo vivente»: la biblioteca nell'opera di
Ettore
Fabietti](https://www.aib.it/negozio-aib/novita/organismo-vivente-la-biblioteca-nellopera-di-ettore-fabietti/)*.
Roma: Associazione italiana biblioteche, 2018. 206 p.: ill.

Giancarlo Petrella. *Fabietti e la biblioteca popolare a inizio \'900:
buoni libri per il popolo*. (Bibliofilia). «La Biblioteca di via
Senato», 11 (2019), n. 6, p. 36-40: ill.

Roberta Cesana. *«Per un grande riparto popolare degno della casa
editrice Mondadori»: prime indagini intorno a Ettore Fabietti come
intellettuale editore*. In: *Culture e funzione sociale della
biblioteca: memoria, organizzazione, futuro: studi in onore di Giovanni
Di Domenico*, redazione a cura di Anna Bilotta. Roma: Associazione
italiana biblioteche, 2022, p. 67-79.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-26, ultimo aggiornamento 2023-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fabietti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
