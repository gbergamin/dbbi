![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Betocchi, Silvia

(Firenze 28 febbraio 1947 -- Firenze 18 novembre 1997)
:::

Figlia del poeta Carlo Betocchi, studiò a Firenze, conseguendo la laurea
in filosofia nel novembre 1974.\
Già dal 20 maggio 1972 aveva iniziato a lavorare presso il Gabinetto
Vieusseux, dove svolgerà tutta la sua attività professionale, diventando
nel dicembre 1990 dirigente della Biblioteca e dell\'Archivio
contemporaneo, ruolo che mantenne fino alla sua prematura scomparsa.\
Collaborò alle prime mostre organizzate durante la direzione di
[Alessandro Bonsanti](bonsanti.htm), con i relativi cataloghi: la Mostra
del libro inglese illustrato dell\'800 (marzo-aprile 1977) e la Mostra
dell\'Archivio contemporaneo (20 maggio-30 giugno 1978). Tra le
collezioni della biblioteca si dedicò in particolare alla ricca raccolta
di periodici italiani e stranieri del Novecento, curandone il catalogo e
poi l\'informatizzazione.\
Un anno dopo la scomparsa del padre (1986) si adoperò perché fosse
assicurato all\'Archivio contemporaneo del Vieusseux il patrimonio
documentario del poeta, con la costituzione del Fondo Betocchi, composto
della sua ricca biblioteca privata e da oltre 12.500 documenti
epistolari e manoscritti.\
Nel 1989, su incarico del Servizio Beni librari della Regione Toscana,
organizzò con [Luigi Crocetti](crocetti.htm) un Corso di formazione per
bibliotecari, tenuto per diversi mesi al Gabinetto Vieusseux e seguito
da tirocini nelle biblioteche.\
Socia dell\'Associazione italiana biblioteche almeno dal 1984, venne
eletta presidente della [Sezione Toscana](/aib/stor/sezioni/tos.htm) per
il triennio 1991-1993. Fece parte anche del Consiglio interbibliotecario
toscano.\
Fu autrice e curatrice di varie pubblicazioni, tra le quali un saggio
sul Gabinetto Vieusseux durante la direzione di [Eugenio
Montale](montale.htm), sulla rivista «Italica» (1994), oltre alla
curatela di *Giuseppe Prezzolini: the American years, 1929-1962:
symposium, March 3, 1993, Casa italiana, New York* (New York: Vanni;
Firenze: Gabinetto Vieusseux, 1994). Collaborò a «Biblioteche oggi» e a
«Bit».\
Appassionata di letteratura inglese e di gialli, curò varie traduzioni,
tra le quali l\'antologia di Francis Marion Crawford e E. F. Benson
*Remote signore di sangue* (Firenze: Polistampa, 1993).\
Postuma la sua curatela dei *Tarli* di Emilio Cecchi, con prefazione di
Enzo Siciliano (Roma: Fazi, 1999). Fu proprio Siciliano, direttore del
Gabinetto dal 1995 al 2000, a ricordarla nell\'editoriale di «Antologia
Vieusseux» dopo la sua scomparsa: una «persona dotata di ironia
\[\...\]. Il gusto sicuro era anche una sua dote, come la discrezione
\[\...\]. Certo c\'era anche in Silvia l\'alterezza della fiorentina
nutrita di cultura anglosassone \[\...\] ma in lei era vivo questo
tratto particolare che rende le persone rigorose insieme disposte a un
distacco mai cinico ma lungimirante».\
Nel ventennale della sua scomparsa, Gloria Manghetti ha rievocato la
costituzione del Fondo Betocchi, dedicandola proprio alla memoria di
Silvia, insieme alla pubblicazione di alcune poesie autografe,
rintracciate tra gli inediti del fondo, che il poeta «le dedicò quando
era bambina, \"la bambinina di casa\", \"di nulla contenta\", ritratta
nei gesti innocenti di una serena quotidianità».

Laura Desideri

\[[*Notizia della morte*](betocchi1.jpg)\]. «AIB notizie», 9 (1997), n.
11, p. 28.

Enzo Siciliano. *Per Silvia Betocchi*. «Antologia Vieusseux», n. 8/9
(mag.-dic. 1997), p. 3.

Gloria Manghetti. *Per Carlo Betocchi, dal Gabinetto Vieusseux*. In:
*Ricordare Betocchi*, a cura di Antonia Ida Fontana e Marco Marchi.
\[Firenze\]: Regione Toscana, Consiglio regionale, 2018, p. 41-45: ill.

Si ringrazia vivamente Gloria Manghetti.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-05-24, ultimo aggiornamento 2022-07-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/betocchi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
