![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](damato.gif)

## D\'Amato, Beniamino

(Grumo Appula BA 10 gennaio 1912 ndash; Bari 27 aprile 1956)

Laureato in giurisprudenza all\'Università di Bari nel 1935 e in lettere
all\'Università di Roma nel 1939, insegnò per alcuni anni, non di ruolo,
nei licei classici di Molfetta e Giovinazzo e nel Liceo scientifico di
Bari.\
Dal 1º giugno 1942 entrò nella carriera delle biblioteche governative
come bibliotecario aggiunto, per poche settimane alla Biblioteca
universitaria di Bologna e, da agosto dello stesso anno, alla Biblioteca
nazionale centrale di Firenze, dove lavorò all\'Ufficio periodici e alla
Sala di consultazione.\
Dopo l\'8 settembre 1943 rimase in Puglia, tagliato fuori dalla guerra,
svolgendo attività politica con il Partito d\'azione e sostituendo di
fatto (da gennaio 1944 come comandato) alla Soprintendenza di Bari
[Francesco Barberi](barberi.htm), che si trovava a Roma.\
Nell\'agosto 1944 venne nominato soprintendente alle biblioteche della
Puglia e Lucania, succedendo a Barberi, che l\'aveva incoraggiato e
aiutato ad entrare nelle biblioteche, e dando un notevolissimo impulso
alla ricostruzione e allo sviluppo delle biblioteche sul territorio. Si
dedicò anche allo studio della stampa in Puglia, con lavori incompiuti
che sono stati in parte pubblicati postumi. Nel giugno 1948 fu promosso
bibliotecario di 2ª classe e nel novembre 1953 bibliotecario di 1ª
classe.\

Aderì nel 1946 alla rifondazione dell\'Associazione italiana
biblioteche, promuovendo la formazione della [Sezione della Puglia e
della Lucania](/aib/stor/sezioni/pug.htm), di cui fu presidente dal 1948
al 1953 e poi vicepresidente fino alla morte; in questa veste fu anche
membro del [Consiglio direttivo](/aib/stor/cariche51.htm) dal 1951 al
1954.\
Fece anche parte dal 1950 del Consiglio direttivo della Società di
storia patria per la Puglia, con l\'incarico di segretario.\
Pubblicò fra l\'altro *Il libro italiano nella cultura moderna* (Bari:
Laterza, 1948), il catalogo della *Mostra documentaria del pensiero
economico-politico pugliese dei secoli XVI-XX* (Bari: Cressati, 1951),
*La situazione delle biblioteche appulo-lucane* (Bari: Cressati, 1951) e
*La biblioteca moderna: lezioni per il corso di preparazione agli uffici
e ai servizi delle biblioteche popolari e scolastiche* (Bari: Cressati,
1952).\
Nel dicembre 1956 il Comune di Grumo Appula istituì la Biblioteca
comunale intitolandola al suo nome e nel 1962 acquisì dagli eredi la sua
biblioteca personale.

Alberto Petrucciani

Carlo D\'Alessio. *Beniamino D\'Amato*. «Notizie A.I.B.», 2 (1956), n.
2/3, p. 29-30.

Carlo D\'Alessio. *Beniamino D\'Amato*. «Accademie e biblioteche
d\'Italia», 24 (1956), n. 4/5/6, p. 349-350.

Renzo Frattarolo. *Beniamino D\'Amato*. «Accademie e biblioteche
d\'Italia», 24 (1956), n. 4/5/6, p. 495. Ripubblicato con piccole
variazioni in «La Capitanata», 4 (1966), parte 1ª, n. 1/6, p. 135, con
una fotografia.

Benedetto Ronchi. *Ricordo di Beniamino D\'Amato*. «La voce di Trani»,
29 luglio 1956.

*Beniamino D\'Amato*. (I nostri morti). «Archivio storico pugliese», 9
(1956), p. 176.

Pier Fausto Palumbo. *Amici scomparsi nella vita di una società*.
«Archivio storico pugliese», 13 (1960), p. 3-7: 5.

Carlo Devitofrancesco. *Ritratto di Beniamino*. In: Beniamino D\'Amato.
*Il dialetto di Grumo Appula in terra di Bari*. Grumo Appula: a cura
dell\'Amministrazione comunale, 1987, p. 5-6.

Angelo Celuzza. *Sul filo della memoria: i venti anni della nuova
Biblioteca provinciale di Foggia: 1974-1994*. «La Capitanata», n.s. n. 2
(1994), p. 253-272: 255-256.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 66-67 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 154 (che lo dice erroneamente morto a
Grumo Appula il 27 aprile 1954).

Luciano Carcereri. *Beniamino D\'Amato*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 196-199, con l\'elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2022-12-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/damato.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
