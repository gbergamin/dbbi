![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Zacchetti, Guido

(Lodi 20 settembre 1874 -- ? )
:::

Figlio di Luigi (1845-1908), insegnante e pedagogista, fece gli studi
secondari al Liceo Foscarini di Venezia ed entrò poi, come il fratello
maggiore Corrado (1870-1940?), alla Scuola normale superiore di Pisa,
nel 1892, conseguendo la laurea in lettere all\'Università di Pisa nel
luglio 1896.\
Dopo il servizio militare si dedicò all\'insegnamento, vincendo i
concorsi a professore di materie letterarie nei ginnasi inferiori
(gennaio 1898), di lettere italiane nelle scuole normali (ottobre 1898)
e poi di lettere italiane nei licei (gennaio 1904). Fu professore di
italiano e latino nei licei classici di Sessa Aurunca (dove fu anche
vicerettore del Convitto), di Macerata e, dal 1927, di Tivoli. A
Macerata e a Tivoli fu anche vicepreside e nel 1922 conseguì l\'idoneità
a preside.\
Nel 1918 subì un\'inchiesta ministeriale per un\'accusa anonima di
\"disfattismo\" durante la guerra, ma ne uscì con piena soddisfazione.\
Nel 1925 aderì alla risposta di Croce al *Manifesto degli intellettuali
del fascismo*.\
Dal 16 novembre 1930 venne comandato alla Biblioteca Casanatense, allora
diretta da [Luigi De Gregori](degregori.htm). Si deve sicuramente alla
stima di De Gregori la sua nomina a membro delle commissioni di concorso
per l\'assunzione di ordinatori nelle biblioteche governative nel 1932 e
nel 1933. Dall\'ottobre 1939 il distacco alla Casanatense fu trasformato
in comando alla Soprintendenza bibliografica del Lazio.\
Da Luigi De Gregori fu coinvolto anche nell\'attività dell\'Associazione
italiana biblioteche, di cui divenne socio dal 1931: già dall\'anno
successivo collaborava con De Gregori, tesoriere dell\'Associazione, a
raccogliere le quote sociali, e nel maggio 1933 venne nominato
vicesegretario. Partecipò a tutti i suoi congressi, salvo quello del
1932, e in quello tenuto nel 1936 a Genova lesse per Luigi De Gregori la
relazione riassuntiva sulla gestione finanziaria dell\'Associazione
dalla sua costituzione fino a tutto il 1935.\
Collaborò con l\'Associazione italiana biblioteche fino alla fine del
1942 e venne collocato a riposo, probabilmente, in quell\'anno. Morì
probabilmente verso il 1960.\
Mentre insegnava, era stato presidente della sezione di Macerata
dell\'Unione generale insegnanti italiani per l\'assistenza scolastica
agli orfani di guerra e, a Tivoli, fiduciario della Società Dante
Alighieri.\
Pubblicò alcuni studi danteschi, due antologie per le scuole (*Fiorita
di poesie moderne* e *Pagine d\'oro della prosa italiana*, entrambe
pubblicate a Milano nel 1913), discorsi e prose letterarie.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 409.

Archivio storico AIB. *Carteggi di Luigi de Gregori*. *Zacchetti,
Guido*. *Copia della domanda presentata dal prof. Guido Zacchetti per
essere compreso nell\'elenco degli idonei all\'ufficio di preside per
l\'anno scolastico 1933-34* (10 giugno 1933), con documenti allegati.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-05, ultimo aggiornamento 2021-02-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zacchetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
