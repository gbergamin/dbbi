![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mioni.jpg){height="250"}

## Mioni, Elpidio

(Bassano del Grappa VI 8 ottobre 1911 -- Padova 6 settembre 1991)

Laureato in lettere all\'Università di Padova nel 1934 con [Manara
Valgimigli](valgimigli.htm), di cui fu per qualche tempo assistente
volontario, conseguì due anni dopo anche il diploma di perfezionamento
in Filologia classica. Di famiglia cattolica antifascista, fu attivo
nella FUCI e poi, durante l\'occupazione tedesca, collaborò alla
Resistenza.\
Dal 1938 fu professore di lettere nei ginnasi superiori di Schio
(1938-1943), Este (1943-1949), Mestre (1949-1953) e infine, dal 1953 al
1969, al \"Tito Livio\" di Padova.\
Nel 1954 conseguì la libera docenza in Filologia bizantina e fu poi
professore incaricato nella Facoltà di lettere dell\'Università di
Padova per Letteratura cristiana antica (1958-1960), Filologia bizantina
(1960-1967) e Paleografia greca (1960-1974).\
Nel 1961-1962 e nuovamente dal 1968 al 1974 venne comandato alla
Biblioteca Marciana di Venezia per la catalogazione dei manoscritti
greci, collaborando anche ad alcune importanti mostre. Dedicò inoltre
vari studi, fino alla morte, al cardinale Bessarione.\
Dal 1974 divenne professore di ruolo di Paleografia greca
all\'Università di Padova. Lasciò l\'insegnamento, per limiti d\'età,
nel 1981.\
Pubblicò numerosi studi, soprattutto di filologia bizantina, nella
«Rivista di studi bizantini e neoellenici», nel «Bollettino della Badia
greca di Grottaferrata», in «Italia medioevale e umanistica», negli
«Atti» dell\'Istituto veneto, in «Archivio veneto» e in altri periodici.
Fu autore anche di una *Introduzione alla paleografia greca* (1973) e di
testi scolastici.\

Nel campo della catalogazione dei manoscritti, curò i due volumi del
*Catalogo di manoscritti greci esistenti nelle biblioteche italiane*
(1965), relativo alle collezioni minori, pubblicò il catalogo dei codici
greci della Marciana (1960-1986) e continuò, fino alla morte, quello
della Nazionale di Napoli iniziato da [Gino Pierleoni](pierleoni.htm).
Tenne inoltre una relazione sulla catalogazione dei manoscritti greci al
seminario organizzato a Roma nel giugno 1980 dall\'Istituto centrale per
il catalogo unico su *Il manoscritto: situazione catalografica e
proposta di una organizzazione della documentazione e delle
informazioni* (1981).\
Fu socio corrispondente della Deputazione di storia patria per le
Venezie (dal 1970) e dell\'Accademia patavina (dal 1971).

Alberto Petrucciani

*Studi in onore di Elpidio Mioni*. Padova: Liviana, 1982. 101 p.
(Miscellanea / Università di Padova, Istituto di studi bizantini e
neogreci; 3).

Marino Zorzi. *Ricordo di Elpidio Mioni*. «Miscellanea Marciana», 6
(1991), p. 7-10 (pubblicato nel 1993).

Oddone Longo. *Commemorazione del s.c. Elpidio Mioni*. «Atti e memorie
dell\'Accademia patavina di scienze lettere ed arti», 107 (1994/95),
parte I, p. 71-75, con una fotografia.

*Elpidio Mioni*. In: Associazione italiana dei paleografi e
diplomatisti. *Soci*.
<https://www.paleografidiplomatisti.org/elpidio-mioni/> (breve
curriculum ed elenco delle pubblicazioni).

Franca Arduini. *\"Rinascimento virtuale\": il ruolo delle biblioteche e
delle istituzioni culturali italiane nell\'ambito del progetto*.
«Biblioteche oggi», 20 (2002), n. 8, p. 31-37.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2021-12-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mioni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
