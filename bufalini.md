![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bufalini.jpg){height="250"}

## Bufalini, Delio

(Messina 5 novembre 1948 -- Bologna 28 giugno 2011)

Figlio del senatore comunista Paolo Bufalini e di Maria Costantino,
dirigente del PCI siciliano e dei movimenti bracciantili, poi
insegnante, crebbe in un ambiente intellettualmente e politicamente
vivace. Da Messina la famiglia si trasferì a Palermo e, dal 1957, a
Roma, dove frequentò il Liceo ginnasio E. Q. Visconti.\
Conseguita la maturità classica si stabilì a Bologna e si iscrisse alla
Facoltà di lettere e filosofia, laureandosi nel 1981 con una tesi di
storia contemporanea dal titolo *Il P.C.d\'I. all\'inizio degli anni
Trenta: documenti della \"svolta\"*, relatore Luciano Casali.\
Iniziò a lavorare nell\'aprile 1970 come applicato avventizio presso il
Comune di Bologna e poco tempo dopo venne assegnato alla Biblioteca
comunale dell\'Archiginnasio, dove rimase per tutta la sua carriera. Nel
gennaio 1973 fu assunto in ruolo con l\'inquadramento di bibliotecario
aggiunto e nel 1978 raggiunse la qualifica di bibliotecario. In
Archiginnasio gli venne affidato l\'Ufficio catalogazione libro antico,
di cui diventò responsabile dopo la promozione a bibliotecario
coordinatore, nel 1984, fino al collocamento a riposo (1º maggio 2011).\
L\'interesse per il proprio lavoro lo indusse a iscriversi al Corso di
perfezionamento in biblioteconomia e bibliografia presso l\'Università
di Parma, dove frequentò le lezioni di Luigi Balsamo; nel 1983 conseguì
inoltre il diploma della Scuola di archivistica, paleografia e
diplomatica annessa all\'Archivio di Stato di Bologna.\
Tra il 1986 e il 1994 pubblicò su «L\'Archiginnasio» i risultati del
censimento delle edizioni straniere del XVI secolo conservate in
Biblioteca. La pubblicazione a stampa, che intendeva essere il
completamento dei dati relativi alle edizioni italiane raccolti per il
progetto nazionale EDIT16, si interruppe alla lettera F, con la
sopraggiunta catalogazione informatizzata.\

Negli anni in cui veniva introdotta l\'automazione ebbe l\'incarico di
schedare in SBN le edizioni antiche presenti in Archiginnasio, in
particolare le edizioni italiane e straniere del XVI secolo, procedendo
anche alla catalogazione di fondi librari \"pregressi\", quali il fondo
Oreste Trebbi.\
Arricchì la sua conoscenza delle lingue classiche con lo studio
dell\'ebraico, che gli consentì di affrontare la catalogazione delle
edizioni anche in quella lingua.\
Fu anche docente in corsi di formazione e di aggiornamento e partecipò
all\'allestimento di mostre bibliografiche come *Tesori in soffitta: 10
anni di catalogazione informatizzata dei fondi pregressi
dell\'Archiginnasio* (2008).\
Collaborò alla redazione del volume *Biblioteca comunale
dell'Archiginnasio, Bologna*, edito da Nardini nel 2001, e partecipò nel
2007 al convegno internazionale \"Testo e immagine nell\'editoria del
Settecento\" con una relazione sull\'*Editoria bolognese del Settecento
nella Biblioteca dell\'Archiginnasio*.\
Sempre animato da impegno civile, svolse attività politica come iscritto
al Partito comunista italiano e dal 1991 al 1995 ricoprì la funzione di
dirigente sindacale aziendale per la CGIL.\
Socio dell\'Associazione italiana biblioteche dal 1973, ha fatto parte
del Comitato esecutivo regionale della [Sezione
Emilia-Romagna](/aib/stor/sezioni/emr.htm) nel triennio 1991-1993.

Laura Tita Farinella

Maurizio Cevenini. [*In ricordo di Delio
Bufalini*](http://cerca.unita.it/ARCHIVE/xml/2055000/2054435.xml?).
«L\'Unità» (ed. di Bologna), 29 giu. 2011, p. 4.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-04-04, ultimo aggiornamento 2022-09-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bufalini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
