![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Nalli, Paolo

(Palermo 18 dicembre 1887 -- Milano 1º ottobre 1967)
:::

Laureato in giurisprudenza nel 1910, entrò nella carriera delle
biblioteche dal 16 luglio 1912, come sottobibliotecario reggente, alla
Biblioteca universitaria di Catania, dalla quale venne trasferito nel
maggio 1919 alla Biblioteca nazionale di Palermo. Nel dicembre 1915 era
stato promosso sottobibliotecario di 4ª classe.\
Inquadrato nel grado di bibliotecario dal maggio 1924, poi promosso
bibliotecario capo nell\'ottobre 1931, lavorò dal dicembre 1925 alla
Biblioteca nazionale Braidense di Milano (salvo un breve trasferimento
indesiderato e rapidamente rientrato all\'Estense di Modena nell\'estate
del 1928).\
Ottenne poi, dal 1º agosto 1933, la direzione della [Biblioteca
universitaria di Pavia](/aib/stor/teche/pv-uni.htm) (da lui preferita a
quella di Padova, alla quale era stato in un primo momento assegnato).
Passò nel luglio dell\'anno seguente, forse per contrasti con le
autorità accademiche pavesi, alla direzione della [Biblioteca
Estense](/aib/stor/teche/mo-est.htm) di Modena e della Soprintendenza
per le biblioteche dell\'Emilia (da cui nel luglio 1935 fu staccata
quella per Bologna, la Romagna e le Marche). Dal 1936 fu anche membro
della Commissione centrale per le biblioteche presso il Ministero
dell\'educazione nazionale.\
Promosso direttore di 2ª classe dal gennaio 1935 e di 1ª classe
dall\'agosto 1938, ottenne nel gennaio 1938 la direzione della
[Biblioteca Braidense](/aib/stor/teche/mi-naz.htm) (al posto di [Tommaso
Gnoli](gnolit.htm), trasferito a Modena nonostante lo precedesse in
ruolo), che tenne fino al 1942, insieme alla Soprintendenza per la
Lombardia.\
Trasferito ancora, nel marzo 1942 e contro la sua volontà, a dirigere la
[Biblioteca nazionale di Napoli](/aib/stor/teche/na-naz.htm) e la
connessa Soprintendenza, vi prese servizio solo nell\'estate e per pochi
mesi, entrando in aspettativa dal 1º novembre a tutto il luglio del
1943. Spostato ancora, fino alla fine del 1944, alla Soprintendenza di
Verona, e poi assegnato nel dicembre di quell\'anno alla direzione della
Biblioteca governativa di Cremona, allora vacante, sembra che non abbia
mai assunto la carica e sia stato dichiarato decaduto dall\'impiego nel
febbraio del 1945.\
Nei giorni della Liberazione, vantando dubbi meriti politici e con
l\'appoggio di un membro del CLN milanese, cercò senza successo di
riprendere la direzione della Braidense, allora tenuta da [Maria
Schellembrid Buonanno](schellembrid.htm), e fu sospeso dal servizio dal
1º gennaio 1946 e sottoposto a procedimento disciplinare.\
Riammesso in servizio e destinato alla Soprintendenza bibliografica di
Pescara dal 16 ottobre 1946, chiese poco tempo dopo un periodo di
aspettativa e fu infine collocato a riposo dal 1º ottobre 1947. Rimase
poi a vivere a Milano.\
Ingegno brillante e vivace polemista, fu autore di un apprezzato
intervento sui problemi delle biblioteche (*Le biblioteche italiane*,
nella rivista «Problemi italiani» del 15 agosto 1923), ma si dedicò
soprattutto ad attività letterarie, editoriali e giornalistiche,
collaborando a diverse riviste e quotidiani («Rivista d\'Italia», «La
fiera letteraria», «Quadrivio», «Meridiano di Roma»), anche con
pseudonimi (\"Marieva\", \"Dott. P. N. Tiresias\"). Collaboratore dal
1916 de «La rassegna» di Achille Pellizzari, con segnalazioni e spogli
bibliografici, pubblicò in quella ed altre sedi, fino agli anni
Cinquanta, vari contributi su testi antichi di letteratura popolare e
dialettale siciliana.\
Per l\'editore Hoepli curò il supplemento del 1930 alla *Piccola
enciclopedia Hoepli* del Garollo; era anche uno degli *habitués*, e a
quanto si mormorava un collaboratore, della libreria antiquaria
milanese. Per la famosa collana per ragazzi *La scala d\'oro* della UTET
di Torino adattò opere classiche come il *Gargantua e Pantagruel*, il
*Morgante maggiore* del Pulci, *Thyl Ulenspiegel* e i *Racconti
straordinari* di E. A. Poe. Pubblicò anche un volumetto di *Liriche*
(1941) e, nei giorni dopo la Liberazione, due operette di feroce
polemica sul caduto regime, *Tre lettere chiuse* (Milano: Rosa e Ballo,
1945), contro Alberto Bergamini, Concetto Pettinato e Giovanni Gentile,
e *Roma carcinoma* (Milano: Alessandro Minuziano, 1945).\
Socio dell\'Associazione italiana biblioteche dalla sua fondazione
(1930), partecipò a tutti i suoi congressi dal 1934 al 1940; in
quest\'ultimo, svoltosi a Napoli, tenne una relazione sul catalogo delle
stampe popolari che aveva avviato alla Braidense.\
Fu inoltre socio effettivo dal 1937 dell\'Accademia di scienze, lettere
ed arti di Modena.\
Parte delle sue carte, con il carteggio con [Federico De
Roberto](deroberto.htm), è conservata alla Biblioteca Braidense.

Alberto Petrucciani

*Chi è?: dizionario degli italiani d\'oggi*. Roma: A. F. Formiggini,
1928, p. 346; 2ª ed., ivi, 1931, p. 529; 3ª ed., ivi, 1936, p. 637; 4ª
ed., Roma: Cenacolo, 1940, p. 656.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 636; 6ª ed., ivi, 1957, p. 377; 7ª ed., ivi,
1961, p. 466.

Enrico M. Fusco. *Scrittori e idee: dizionario critico della letteratura
italiana*. Torino: SEI, 1956, p. 407.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1071.

Cesare Repossi. *I direttori*. In: *Il bicentenario della Biblioteca
universitaria di Pavia: notizie storiche*. Pavia: Biblioteca
universitaria, 1979, p. 21-42: p. 40 (lo dice laureato in lettere e in
servizio dal 1910).

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 56, 142.

Paolo Nalli. *Lettere a Federico De Roberto*, con introduzione e note di
M. Emma Alaimo. «Annali della Fondazione Verga», 2 (1985), p. 121-227.

Carla Giunchedi. *Paolo Nalli*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 419-427, con un elenco dei suoi scritti.

Si ringrazia la dott.ssa Laura Businaro per le notizie biografiche
fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-02, ultimo aggiornamento 2023-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/nalli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
