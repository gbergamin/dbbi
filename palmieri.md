![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](palmieri.jpg){height="250"}

## Palmieri, Giorgio

(Campobasso 6 febbraio 1958 -- Campobasso 23 novembre 2017)

Dopo aver conseguito la maturità classica presso il Liceo ginnasio
\"Mario Pagano\" di Campobasso, nel 1984 si laureò in lettere, con
indirizzo storico, presso l\'Università di Firenze. Tra il 1984 e il
1987 prestò servizio, in qualità di consulente, presso la Biblioteca
comunale \"B. Amorosa\" di Riccia, suo paese di residenza, e frequentò
la Scuola speciale per archivisti e bibliotecari dell\'Università di
Roma. Dal 1988 al 1993 svolse attività di ricerca storico-bibliografica
per conto dell\'Università degli studi del Molise e dell\'Istituto
regionale per gli studi storici del Molise \"Vincenzo Cuoco\" e insegnò
materie bibliografiche e biblioteconomiche in corsi di formazione o di
aggiornamento professionale organizzati da vari enti e istituzioni
molisane.\
Dal 1992 al 1993 fu consulente presso la Biblioteca provinciale
\"Pasquale Albino\" di Campobasso, e poi dal 1994 al 2004 ricoprì il
ruolo di direttore della Biblioteca centrale dell\'Università del Molise
(dal dicembre 2001 con il profilo di elevata professionalità-EP).\
Fu delegato del Rettore dell\'Università del Molise per la Commissione
Biblioteche della Conferenza dei rettori delle università italiane dal
1999 al 2002 e, nell\'ambito della stessa Commissione, nel 2002 fu
componente del Gruppo di lavoro per le risorse elettroniche. Dal
dicembre 2004 è stato responsabile del Settore informativo dell\'Area
delle biblioteche della stessa Università. Coordinatore delle sedi
bibliotecarie decentrate dell\'Università del Molise dal luglio 2006 al
marzo 2015, nel luglio 2014 divenne responsabile dell\'Area delle
attività culturali e museali dell\'Università e componente della
Commissione preposta allo studio del progetto di fattibilità finalizzato
alla realizzazione di un Sistema museale di ateneo.\
Iscritto all\'Associazione italiana biblioteche dal 1999, si è sempre
dedicato con passione allo studio, alla ricerca e alle attività
didattiche in ambito storico, bibliografico e biblioteconomico,
soprattutto per quanto afferisce alla sua regione, il Molise, ampliando
l\'area di interesse alla Regione Abruzzo e più in generale al meridione
d\'Italia. Nel giugno 2000 fu eletto componente del Comitato esecutivo
regionale Abruzzo-Molise dell\'AIB, dal dicembre 2000 al dicembre 2001 è
stato il primo presidente del Comitato esecutivo regionale della neo
istituita [Sezione Molise](/aib/stor/sezioni/mol.htm), restandone
componente dal 2001 al 2003.\

È autore di oltre 250 pubblicazioni riconducibili a differenti filoni di
ricerca e ambiti disciplinari: bibliografia, biblioteconomia, storia
della tipografia e dell\'editoria, storia e storia della storiografia.
Di particolare rilievo per il territorio molisano sono la redazione e la
pubblicazione, in collaborazione con Antonio Santoriello, della
«Rassegna bibliografica molisana» dal 1990 al 2011, e nel 2012 del
volume, commissionato dalla Curia provinciale dei Cappuccini di Foggia,
dedicato a *La Biblioteca Sacro Cuore \"Padre Emmanuele\" di Campobasso:
profilo storico e catalogo del Fondo molisano*.\
Nel 2010, per la casa editrice Palladino, pubblicò *La Biblioteca
\"Melchiorre Delfico\": note storiche* e nel 2015, per Biblohaus, *La
mediazione difficile: tipografie, biblioteche, bibliografie nell\'Italia
meridionale fra \'800 e \'900*. Per l\'editore Palladino ha diretto
anche la collana di testi molisani \"Lo scrigno\". Fra i primi in Molise
a occuparsi di studi in ambito tipografico, pubblicò nel 2016, per la
casa editrice Franco Angeli, *I Colitti di Campobasso, tipografi e
editori tra \'800 e \'900*. Nel 2008, insieme a Renato Lalli e Norberto
Lombardi, ha curato *Campobasso capoluogo del Molise*, opera in tre
volumi pubblicata da Palladino.\
Il suo impegno professionale fa registrare numerose collaborazioni con
atenei italiani: con la Facoltà di lettere e filosofia dell\'Università
dell\'Aquila come docente in diversi seminari tra il 2007 e il 2009, nel
2016 con il Dipartimento di scienze umane dell\'Università della
Basilicata, sede di Matera, e dal 2013 al 2014 come docente del Corso di
laurea in lettere dell\'Università del Molise, nell\'ambito
dell\'insegnamento di Archivistica e biblioteconomia.

Vincenzo Lombardi -- Giorgia Palmieri

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-06-11, ultimo aggiornamento 2021-08-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/palmieri.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
