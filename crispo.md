![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Crispo Moncada, Carlo

(Palermo 6 settembre 1842 -- Palermo 1925)
:::

Laureato in giurisprudenza all\'Università di Palermo nel 1866 e
avvocato, seguì nell\'ateneo anche i corsi di lingua e letteratura
araba.\
Lavorò alla Biblioteca nazionale di Palermo come assistente già dal 19
dicembre 1864 e fino alla fine del 1870.\
Rientrò in servizio, sempre alla Biblioteca nazionale di Palermo, dal 1º
marzo 1893, come sottobibliotecario di 4ª classe. Alla fine del 1897
venne promosso per anzianità sottobibliotecario di 3ª classe, qualifica
con cui concluse la carriera. Chiese il collocamento a riposo dal 1º
luglio 1918.\
Compare fra i soci della Società bibliografica italiana dal 1897 al
1900.\
Studioso della cultura araba, e autore nel 1895 di una *Grammatica araba
per uso degli italiani*, nel 1899 cercò, senza successo, di essere
chiamato sulla cattedra di arabo dell\'Università di Palermo. Pubblicò
nel 1900 il catalogo dei manoscritti arabi della Biblioteca Vaticana di
acquisizione recente e, nel 1912, un intervento sulla catalogazione dei
fondi arabi delle biblioteche italiane. Fu autore inoltre di saggi sulla
Biblioteca e l\'Archivio di Montecassino (1892) e sulla Biblioteca
Vaticana e l\'opera del prefetto Isidoro Carini (1895), di cui era stato
amico, e di uno dei quattro lavori presentati al concorso bandito nel
1885 per un catalogo delle opere bibliografiche italiane, vinto poi da
Ottino e [Fumagalli](fumagalli.htm).\
Si occupò anche di agricoltura e di storia siciliana e nel 1873 fu tra i
soci fondatori della Società siciliana per la storia patria, di cui fu
eletto vicesegretario aggiunto dal 1888 e vicesegretario dal 1890.
Lasciò la carica nel 1920 e venne nominato vicesegretario generale
onorario.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 402.

*Soci defunti* \[*Annuncio della morte*\]. (Cronaca e notizie).
«Archivio storico siciliano», n. s., 46 (1925), p. 197.

*Gli studi orientali in Italia negli ultimi cinquant\'anni (1861-1911).
Parte seconda*. «Rivista degli studi orientali», 5, fasc. 2 (1927), p.
359-390: 369 (in cui, da informazioni raccolte intorno al 1913 e forse
trascritte in modo inesatto -- in particolare nei dati che contrastano
con quelli delle pubblicazioni ufficiali del Ministero della pubblica
istruzione --, lo si dice nato a Palermo il 4 settembre 1848, laureato
in giurisprudenza nel 1866 a Palermo, assistente alla Biblioteca
nazionale di Palermo dal 10 dicembre 1864 e allora sottobibliotecario
nella stessa biblioteca).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 186.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-12-06, ultimo aggiornamento 2022-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/crispo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
