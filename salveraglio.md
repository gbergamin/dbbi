![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Salveraglio, Filippo

(Casale Monferrato AL 9 luglio 1852 -- Pavia 27 febbraio 1925)
:::

Dopo gli studi all\'Università di Bologna, con Carducci (curerà poi con
[Fumagalli](fumagalli.htm) l\'*Albo carducciano* pubblicato da
Zanichelli nel 1909 in memoria del poeta), e di Milano, che non portò a
termine, e un breve periodo di insegnamento, entrò dal dicembre 1880
alla Biblioteca nazionale Braidense di Milano come diurnista. Passò poi
come assistente non di ruolo, nel 1882, alla Biblioteca nazionale
Vittorio Emanuele di Roma, e quindi nel giugno 1883 all\'Alessandrina e
quindi alla Casanatense.\
Nel gennaio del 1885 tornò a Milano alla Biblioteca Braidense, dove si
occupò fra l\'altro della sala manzoniana, e dal 1º gennaio 1886 entrò
in ruolo come sottobibliotecario di 2ª classe.\
Dall\'agosto 1891 venne incaricato di dirigere la [Biblioteca
universitaria di Catania](/aib/stor/teche/ct-uni.htm).\
Dal dicembre 1893 fu promosso sottobibliotecario di prima classe e
trasferito alla direzione della [Biblioteca governativa di
Cremona](/aib/stor/teche/cr-sta.htm), dove avviò un nuovo catalogo
generale a volumetti, basato su criteri moderni, per il materiale più
recente.\
Nell\'ottobre 1901 rientrò alla Biblioteca nazionale Braidense di
Milano, in sottordine, fino al luglio 1903, quando venne nominato
direttore della [Biblioteca universitaria di
Pavia](/aib/stor/teche/pv-uni.htm). Durante la Prima guerra mondiale
diresse il centro di distribuzione di libri ai soldati feriti o ammalati
e l\'ufficio per la corrispondenza con il fronte. A seguito della
riforma delle carriere del 1919 fu inquadrato nel grado di
bibliotecario.\
Nel luglio 1922 lasciò la direzione della Biblioteca di Pavia per
assumere quella della [Biblioteca nazionale
Braidense](/aib/stor/teche/mi-naz.htm), unita all\'incarico di
soprintendente per le biblioteche della Lombardia. Per motivi di salute
lasciò la Biblioteca nel marzo 1924 e morì senza aver potuto riprendere
servizio.\
Aderì alla Società bibliografica italiana fin dalla riunione costitutiva
tenuta nel 1896 e fece parte dal 1897 anche della Società pavese di
storia patria.\
Studioso di letteratura, pubblicò fra l\'altro nel 1908 un fortunato
*Vocabolario illustrato della lingua italiana* (Milano: Bietti) e
compilò il prezioso *Indice di 35 anni della \"Illustrazione italiana\"*
1873-1908 (Milano: Treves, 1910).

Simonetta Buttò

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 795-796.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1291.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 230.

Maria Dell\'Isola. *Necrologio*. «La bibliofilia», 26 (1924/25), n. 12,
p. 388.

Albano Sorbelli. *Elenco delle edizioni principi delle poesie di Giosuè
Carducci*. «L\'Archiginnasio», 23 (1928), n. 1/2, p. 1-20 (con ampie
notizie biografiche su di lui).

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 510.

Virginia Carini Dainotti. *La Biblioteca governativa nella storia della
cultura cremonese*. Cremona: presso la R. Deputazione di storia patria,
1946 (stampa 1947), p. 155-156.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 159.

Torquato Barbieri. *La \"Strenna Lomellina\" di Filippo Salveraglio*.
Firenze: Sansoni antiquariato, 1960.

Cesare Repossi. *I direttori*. In: *Il bicentenario della Biblioteca
universitaria di Pavia: notizie storiche*. Pavia: Biblioteca
universitaria, 1979, p. 21-42: 36-37.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 205.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 156-157 (voce di Simonetta Buttò).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 400 (che lo dice morto a Milano).

Patrizia Caccia. *Filippo Salveraglio*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 529-534 (con elenco degli scritti e bibliografia).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/salveraglio.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
