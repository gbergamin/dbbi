![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Ravà, Marcella

(Camerino MC 24 giugno 1905 -- Roma 30 maggio 1979)
:::

Figlia di Adolfo Ravà (Roma 1879-Roma 1957), professore di filosofia del
diritto all\'Università di Padova, si laureò in lettere classiche a
Padova discutendo nel giugno 1927 con [Ferrabino](ferrabino.htm) una
tesi di storia antica (*I tributi degli alleati d\'Atene*, pubblicata in
parte negli «Studi italiani di filologia classica» nel 1930).
All\'Università di Padova conseguì poi anche il diploma di
bibliotecario.\
Vinto il concorso per l\'insegnamento di materie letterarie nei ginnasi,
insegnò dal settembre 1930 nel Liceo ginnasio \"Scipione Maffei\" di
Verona.\
Nell\'ottobre 1937 ottenne il comando alla Biblioteca Marciana di
Venezia, dove fu addetta alla catalogazione dei classici e apprezzata
dal direttore [Luigi Ferrari](ferrari.htm) per le attitudini e
l\'impegno verso il lavoro di biblioteca.\
A seguito delle leggi razziali del 1938 venne licenziata (così come il
padre), in dicembre; dopo i primi provvedimenti, limitati agli
insegnanti, Ferrari era intervenuto presso il Ministero caldeggiando il
suo mantenimento in servizio. Fu anche inclusa nella lista di autori
ebrei di libri scolastici di cui era vietata l\'adozione (settembre
1938) e nel successivo elenco degli *Autori le cui opere non sono
gradite in Italia* (1942).\
Trasferitasi a Roma con la famiglia nel 1939, durante l\'occupazione
tedesca trovò rifugio in un convento e dopo la liberazione di Roma
(giugno 1944) rientrò in servizio nelle biblioteche, comandata alla
Biblioteca nazionale Vittorio Emanuele II. Interessata ai lavori
bibliografici, preferì rimanere nelle biblioteche e non tornare
all\'insegnamento, venendo inquadrata con un concorso interno nella
figura ad esaurimento dei bibliotecari aggregati. Si deciò soprattutto
alla catalogazione dei fondi di opuscoli e andò in pensione
probabilmente nel 1971.\
Socia dell\'Associazione italiana biblioteche dalla sua ricostituzione
nel dopoguerra, si dimise nel dicembre 1966 nelle polemiche che
seguirono l\'alluvione di Firenze.\
Devota amica di Ernesto Buonaiuti dal 1942, compilò poi la bibliografia
dei suoi scritti (Firenze: La nuova Italia, 1951, con aggiunte nel
1970). Oltre a pubblicare vari articoli e recensioni connessi
soprattutto a Buonaiuti fu traduttrice dal tedesco.\
Nel 1945 entrò nella Chiesa metodista di Roma e partecipò, soprattutto
negli ultimi anni, alle sue attività.\
Lasciò il materiale di e su Buonaiuti da lei raccolto all\'Accademia
toscana \"La Colombaria\", dove costituisce il Fondo Marcella
Ravà-Ernesto Buonaiuti, e i suoi libri di storia, filosofia e religione
alla Biblioteca della Facoltà valdese di teologia.

Alberto Petrucciani

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 165.

Nella Santovito Vichi. *La Vittorio Emanuele se ne va: confidenze e
ricordi di una ex direttrice*. «Almanacco dei bibliotecari italiani»,
1973, p. 197-211: 206.

Iginio De Luca. *Dodici lettere inedite di Concetto Marchesi a Manara (e
a Erse) Valgimigli*. In: *Studi in onore di Vittorio Zaccaria*, a cura
di Marco Pecoraro. Milano: Unicopli, 1987, p. 381-394: 384.

*Personale insegnante ebraico dispensato dal servizio*. «Annali della
pubblica istruzione», 44 (1998), n. 5/6, p. 107-108.

Giorgio Fabre. *L\'elenco: censura fascista, editoria e autori ebrei*.
Torino, Zamorani, 1998, p. 479.

Marco Massimiliano Lenzi. *Il fondo Marcella Ravà-Ernesto Buonaiuti
dell\'Accademia \"La Colombaria\"*. «Atti e memorie dell\'Accademia
toscana di scienze e lettere \"La Colombaria\"», 74 (2009), p. 187-201.

Alberto Petrucciani. *Licenziamenti per motivi politici o razziali nelle
biblioteche nel periodo fascista (1938-1943): appunti e ricerche*. In:
*Dalla bibliografia alla storia: studi in onore di Ugo Rozzo*, a cura di
Rudj Gorian. Udine: Forum, 2010, p. 217-240. Poi in Alberto Petrucciani,
*Libri e libertà: biblioteche e bibliotecari nell\'Italia
contemporanea*, Manziana (Roma): Vecchiarelli, 2012, p. 167-191: 170,
171, 173.

Barbara Faes. *Marcella Ravà: storia di una bibliotecaria che incontra
Ernesto Buonaiuti e il mondo evangelico*. «Archivio italiano per la
storia della pietà», 24 (2011), p. 105-182, con la bibliografia degli
scritti e il catalogo dei suoi libri conservati alla Facoltà valdese.

Stefano Trovato. *1938, Biblioteca Marciana: il direttore e il
\"personale di razza ebraica\"*. «Studi veneziani», n. s., 70 (2014), p.
487-497: 493-494. Pubblicato nel 2015.

Si ringrazia la dott.ssa Barbara Faes per le notizie fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-31, ultimo aggiornamento 2021-12-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rava.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
