![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](barbierit.jpg){height="250"}

## Barbieri, Torquato

(Milano 20 gennaio 1918 -- Bologna 21 novembre 2000)

Conseguito il diploma di maestro elementare, entrò al Comune di Bologna
nell\'aprile 1939, come impiegato nelle biblioteche popolari.\
Partecipò alla Seconda guerra mondiale sul fronte greco, venendo poi
preso prigioniero dai tedeschi dopo l\'8 settembre 1943 e internato fino
alla fine del conflitto.\
Dal marzo 1950 fu responsabile di Casa Carducci, dove aveva già lavorato
per alcuni mesi nel 1946. Curò l\'archivio e la biblioteca del poeta,
fornendo una preziosa e amichevole collaborazione ai numerosi studiosi,
da Pancrazi a [Valgimigli](valgimigli.htm), che lavoravano sulle carte
del poeta.\
Curò un\'appendice al *Catalogo dei manoscritti di Giosue Carducci* e
l\'*Indice delle cinquecentine nella Biblioteca Carducci* (entrambi ne
«L\'Archiginnasio», dal 1960 al 1963), oltre a un volume di aggiunte e
correzioni all\'edizione nazionale delle *Lettere* del poeta (vol. 22,
1968).\
Andò in pensione anticipatamente, usufruendo delle facilitazioni per i
reduci, il 1º gennaio 1978, continuando però a dare la sua consulenza e
il suo aiuto per le iniziative carducciane e per l\'attività
dell\'istituto. Curò fra l\'altro per l\'Edizione nazionale delle opere
di Carducci il suo *Carteggio* con [Mario Menghini](menghini.htm)
(Modena: Mucchi, 2000), uscito pochi giorni dopo la sua morte.\
Tra le sue numerose pubblicazioni, quasi sempre legate al poeta e al suo
ambiente, si possono ricordare anche i vari volumetti usciti nelle
collane «Amor di libro» e «Biblioteca degli eruditi e dei bibliofili» di
Sansoni antiquariato (tra i quali *Opere anonime o pseudonime apparse
fra il 1835 ed il 1907 conservate nella Biblioteca Carducci*, 1965) e i
saggi e articoli su numerose riviste di italianistica («Letterature
moderne», «Studi e problemi di critica testuale», «Filologia e critica»,
«Giornale storico della letteratura italiana», «La Rassegna della
letteratura italiana», «Convivium», ecc.) o di carattere locale
(«Strenna storica bolognese», «Il Carrobbio»).\
Il suo vasto carteggio e altre sue carte sono stati donati dagli eredi a
Casa Carducci.

Alberto Petrucciani

Mario Saccenti. *Torquato Barbieri*. (Necrologio). «Giornale storico
della letteratura italiana», 178 (2001), n. 1, p. 157-160.

Simonetta Santucci. *\"Il custode che custodisce e sa\": ricordo di
Torquato Barbieri*. «Studi e problemi di critica testuale», n. 63 (ott.
2001), p. 187-200. Con la *Bibliografia degli scritti di Torquato
Barbieri*, p. 200-204.

Mario Saccenti. *Per Torquato Barbieri*. «L\'Archiginnasio», 94/95
(1999-2000), p. 199-204: tav. Pubblicato nel 2002.

*[Fondo Torquato
Barbieri](http://informa.comune.bologna.it/iperbole/media/files/inventariobarbieri.pdf)*,
inventario a cura di Simonetta Santucci. Bologna: Casa Carducci,
2018-2019. 69 p. Comprende anche l\'elenco degli scritti.

Si ringrazia Casa Carducci di Bologna.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-02-11, ultimo aggiornamento 2021-11-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/barbierit.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
