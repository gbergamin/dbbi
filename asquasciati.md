![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](asquasciati.jpg){height="250"}

## Asquasciati, Luigi

(Sanremo IM 2 febbraio 1905 -- Genova 16 maggio 1986)

Di un\'importante e facoltosa famiglia di Sanremo, studiò al Liceo
Cassini della città e poi all\'Università di Genova, conseguendo la
laurea in giurisprudenza nel 1928 e quella in lettere nel novembre 1934,
discutendo con Achille Pellizzari una tesi sul teatro; una terza laurea,
in filosofia, è menzionata in vari profili. Nell\'ateneo genovese studiò
anche, con Alfredo Schiaffini, la poesia provenzale, di cui pubblicò poi
alcune traduzioni.\
Con lo pseudonimo di Renzo Laurano pubblicò poesie e articoli, a partire
dal 1930, su «Il Convegno», «Circoli» e altre riviste, conobbe Montale,
Quasimodo, Tecchi e numerosi altri scrittori, e soprattutto negli anni
Trenta ricevette notevoli apprezzamenti, vincendo fra l\'altro nel 1934
il Concorso di poesia della Biennale di Venezia. Sono suoi i versi «Per
un\'oliva pallida / si può / delirare», passati in satira con Giovanni
Mosca e a volte attribuiti a poeti più celebrati: si riferivano,
comunque, a una ragazza con quel nome e non al complemento del Martini.\
Come ufficiale di fanteria prese parte alla breve campagna contro la
Francia nel 1940 e poi alla campagna di Russia, col grado di capitano.
Creduto morto alla fine del \'42, fu oggetto di diversi necrologi e
ricordi sulla stampa (con firme come Betocchi, Bigiaretti, Falqui, Paolo
Grassi, Pavolini e Ravegnani), ma si apprese poco dopo che era riuscito
con alcuni soldati a rompere l\'accerchiamento sul Don e rientrò in
Italia nel giugno 1943, ricevendo una medaglia d\'argento al valore.\
Oltre all\'attività letteraria, giornalistica, di conferenziere e
animatore della vivace vita culturale cittadina che ruotava intorno al
Casinò, ebbe saltuari incarichi di insegnamento a scuola o in
commissioni d\'esame e, per diversi anni, diresse la Biblioteca civica
di Sanremo. Quest\'attività non è mai ricordata in profili e studi (dove
compare sempre con il suo *nom de plume*) ma, a giudicare dal resoconto
compreso nella relazione ministeriale *Le biblioteche d\'Italia dal
1932-X al 1940-XVIII* (Roma: Fratelli Palombi, 1942, p. 416-417), appare
decisamente senza infamia.\

Venne nominato probabilmente dopo la morte di [Giambattista
Barboro](barboro.htm), verso la fine del 1938; la relazione citata
informa che il personale era costituito, oltre al direttore, solo da un
custode (in quel momento entrambi al fronte), cosicché i lavori di
catalogazione e ordinamento avviati avevano subito una battuta
d\'arresto. In particolare, la redazione di moderni cataloghi per autori
e per soggetti a schede, allora interrotta, fu ripresa da lui stesso
negli anni Cinquanta. Le cifre delle presenze del pubblico e dei
prestiti, fino al 1940, non sono disprezzabili.\
Riassunse la direzione della Biblioteca probabilmente nel 1949, o poco
dopo, succedendo a Gerolamo Lanero. Compare tra i soci
dell\'Associazione italiana biblioteche negli anni Cinquanta e mantenne
la direzione della Biblioteca civica probabilmente fino al 1959,
fornendone notizie dettagliate e precise per gli annuari o repertori
pubblicati in quel periodo. In particolare curò il restauro dei locali e
il rinnovamento degli arredi e la Biblioteca svolse un regolare servizio
pubblico, con apertura mattina e pomeriggio e prestito.\
Nel dopoguerra fu per una quindicina d\'anni professore d\'italiano
all\'Istituto tecnico di Imperia e poi a quello di Sanremo.\
Collaborò al Lions Club e a diversi premi letterari; fu tra i fondatori
nel 1972 del Club Tenco, di cui fu anche vicepresidente, e promosse
l\'istituzione del Premio Tenco.\
Lasciò alla città di Sanremo la sua biblioteca (circa 4600 volumi e
numerosi periodici letterari) e il suo archivio (compreso il nutrito
carteggio), conservati nella Biblioteca civica, e la collezione di
quadri suoi e della famiglia, dal Seicento al Novecento, che hanno
costituito la base della Pinacoteca del Museo civico, oltre ad alcuni
cimeli garibaldini e a una raccolta di fotografie.

Alberto Petrucciani

*Ritratti su misura di scrittori italiani: notizie biografiche,
confessioni, biobibliografie di poeti, narratori e critici*, a cura di
Elio Filippo Accrocca. Venezia: Sodalizio del libro, 1960, p. 240-242,
con una fotografia (compare come Laurano e con anno di nascita 1909,
come in tutti i repertori successivi, evidentemente per un\'informazione
non esatta fornita dallo scrittore stesso).

Domenico Triggiani. *Dizionario degli scrittori: scrittori, poeti,
critici, autori drammatici, giornalisti e pubblicisti*. 2ª ed.
aggiornata ed ampliata. Bari: Triggiani, 1961, p. 72.

*Dizionario degli autori: autori, scrittori, poeti, critici, autori
drammatici, giornalisti e pubblicisti*, a cura di Domenico Triggiani. 3ª
ed. aggiornata ed ampliata. Bari: Triggiani, 1964, p. 101.

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 292.

Domenico Triggiani. *Per la storia della letteratura italiana
contemporanea*. \[Bari\]: Triggiani, 1967, p. 145.

*Lui, chi è?* 2ª ed. Torino: Editrice torinese, \[1971?\], vol. 2, p.
32.

*Dizionario generale degli autori italiani contemporanei*. Firenze:
Vallecchi, 1974, vol. 1, p. 699, con una fotografia.

*Marinaresca la mia favola: Renzo Laurano e Sanremo dagli anni Venti al
Club Tenco: saggi, documenti, immagini*, a cura di Marco Innocenti,
Loretta Marchi, Stefano Verdino; prefazione di Stefano Verdino. Genova:
De Ferrari, 2006. 253 p.: ill. (con bibliografia, ma senza menzione
della sua attività di bibliotecario).

Giuseppe Marcenaro. *Laurano, l\'archivio infinito*. «Il secolo XIX», 25
agosto 2008.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-01, ultimo aggiornamento 2021-01-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/asquasciati.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
