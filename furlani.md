![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](furlani.jpg)

## Furlani, Silvio

(San Lorenzo di Mossa GO 5 settembre 1921 -- Roma 31 luglio 2001)

Studiò a Graz, in Austria, e poi in Italia, a Vicenza e a Teramo, dove,
nel giugno 1940, conseguì la maturità classica. Iscrittosi nello stesso
anno alla Facoltà di lettere dell\'Università di Pisa, seguì in
particolare le lezioni di Giovanni Battista Picotti, Walter Maturi,
Silvio Pellegrini, Delio Cantimori, Luigi Russo. Trasferitosi a Roma nel
1945, si laureò a pieni voti in lettere nel dicembre 1946
all\'Università di Roma, relatore Alberto Maria Ghisalberti.\
Fin dal suo arrivo a Roma, dove risiedette presso lo zio, Giuseppe
Furlani, titolare della cattedra di assirologia e archeologia orientale,
frequentò assiduamente la Biblioteca e l\'Archivio Vaticano, nonché
altre biblioteche, spinto dal desiderio di approfondire la conoscenza
soprattutto della storia politico-diplomatica e delle relazioni
internazionali. Durante l\'anno accademico 1946/47 frequentò i corsi di
paleografia e di archivistica dell\'Archivio Vaticano. Collaborò, per la
storia tedesca e dei paesi scandinavi, all\'*Appendice 1938-1948* della
*Enciclopedia italiana di scienze, lettere ed arti* e successivamente,
per la storia moderna e contemporanea, all\'*Enciclopedia cattolica* e
al *Dizionario enciclopedico italiano*. Oltre alle lingue materne,
italiano e tedesco, conosceva il francese, l\'inglese, lo spagnolo, il
portoghese, l\'olandese, lo svedese, il danese e, negli anni Quaranta,
aveva iniziato lo studio del russo e dell\'ungherese.\
Nel gennaio 1947 partecipò al concorso per titoli ed esami per un posto
di segretario della Biblioteca della Camera dei deputati con il grado
iniziale corrispondente all\'8º, gruppo A, della gerarchia statale.
Risultato vincitore, iniziò il 15 novembre 1947 la sua carriera di
bibliotecario. Assunse di fatto la direzione della Biblioteca della
Camera dal luglio 1959 anche se il titolo e il grado di direttore gli
furono conferiti nel febbraio 1963.\

Nel 1958 fu incaricato da Meuccio Ruini di organizzare la Biblioteca del
CNEL. Dal 1959 fu membro del Comitato per la redazione del catalogo
generale delle *Pubblicazioni edite dallo Stato o col suo concorso*
curato dal Provveditorato generale dello Stato.\
Dal 1960 al 1966 è stato presidente della Commissione delle biblioteche
parlamentari e amministrative dell\'IFLA e dal 1961 al 1964 membro del
Board of Directors della International Association of Law Libraries. Nel
1968 fu designato quale esperto a far parte del comitato
tecnico-amministrativo del Provveditorato generale alle opere pubbliche
per il Lazio, incaricato di esaminare le offerte presentate all\'appalto
concorso per la costruzione dell\'edificio della nuova Biblioteca
nazionale centrale al Castro Pretorio. Nel settembre 1977, nel
cinquantesimo anniversario della fondazione, l\'IFLA gli conferì un
diploma d\'onore per il contributo dato durante la sua attività
nell\'Associazione. Fu anche membro per l\'Italia della redazione della
rivista internazionale «Libri».\
Socio dell\'Associazione italiana biblioteche almeno dal 1961 fino al
1994, fece parte del [Collegio dei revisori dei
conti](/aib/stor/cariche60.htm) dal 1967 al 1969 e la rappresentò ad
alcuni congressi di associazioni straniere. Nei primi anni Settanta fu
membro del gruppo di lavoro Scambi di pubblicazioni e poi del gruppo
Biblioteche specializzate, sottogruppo Biblioteche parlamentari e
amministrative.\
L\'assunzione di responsabilità di ufficio presso la Biblioteca della
Camera orientò i suoi interessi scientifici verso gli studi parlamentari
ed elettorali ma non trascurò mai gli studi di biblioteconomia. I
contatti con il mondo tedesco gli hanno consentito in più occasioni di
collaborare, con scritti di storia delle biblioteche, a *Festschriften*
di bibliotecari tedeschi di fama internazionale. Tra il 1959 e il 1973
redasse per il *Novissimo digesto italiano* tutte le voci di diritto e
procedura elettorale e i relativi aggiornamenti, una monografia sulle
commissioni parlamentari d\'inchiesta e una bibliografia ragionata sui
regolamenti interni e sulla procedura parlamentare. Gli fu affidata dal
1953 al 1956 l\'edizione dei quattro volumi dei *Discorsi parlamentari*
di Giovanni Giolitti e, nel 1962, la redazione di un\'opera sull\'unità
d\'Italia nelle discussioni dei Parlamenti esteri. Contemporaneamente,
con saggi e recensioni, coltivò la storia dell'Austria e la storia della
Svezia. Nel 1982 l\'Università di Lund gli conferì la laurea *honoris
causa* in filosofia.\
Fu collocato a riposo il 31 dicembre 1981 e con delibera dell\'Ufficio
di presidenza del 19 gennaio 1982 gli fu conferito il titolo di
bibliotecario emerito della Camera dei deputati.\
Dopo il collocamento in quiescenza continuò un\'intensa attività
scientifica, in particolare nel campo degli studi storici e degli studi
elettorali, testimoniata da una vasta produzione bibliografica. Dal 1987
iniziò la sua collaborazione con l\'editore Saur come curatore del
grande archivio cumulativo di repertori biografici italiani *ABI
Archivio biografico italiano* (1987-2003, su microfiches, ora
disponibile online sulla piattaforma *World biographical information
system*). Nel 1996 fu pubblicata una raccolta in due volumi dei suoi
studi di diritto elettorale con il titolo *Le tecniche della
rappresentanza: cinquant\'anni di ricerche sul diritto elettorale in
Italia e all\'estero* (Reggio Calabria: Falzea, 1996).\
La sua biblioteca, di circa 12.000 volumi, e il suo archivio sono stati
donati alla Biblioteca della Camera dei deputati. Dell\'archivio è
disponibile un [inventario
sommario](http://biblioteca.camera.it/application/xmanager/projects/biblioteca/file/CARTE%20FURLANI_Inventario%20sommario.pdf).\
Nel 2007 la Biblioteca della Camera ha curato una raccolta di suoi
*Scritti storici*, in due volumi, che contiene in appendice una
*Bibliografia degli scritti di Silvio Furlani*.

Fernando Venturini

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, *Variazioni*, p. 31.

Gotthard Rückl. *Dr. Silvio Furlani zum Sechzigsten Geburtstag*.
(Personalnachrichten). «Zentralblatt für Bibliothekswesen», 95 (1981),
n. 9, p. 428-429.

Fulco Lanchester. [*Silvio Furlani: un bibliotecario per la
Camera*](http://www.parlalex.it/pagina.asp?id=2876). In: Silvio Furlani.
*Scritti storici*. Roma: Camera dei deputati, 2007, vol. 1, p. xxi-xli.

*Bibliografia degli scritti di Silvio Furlani*. In: Silvio Furlani.
*Scritti storici*. Roma: Camera dei deputati, 2007, vol. 2, p.
1521-1539.

Atti del seminario *Silvio Furlani e la Biblioteca della Camera*
tenutosi a Palazzo Montecitorio il 12 aprile 2006, con la partecipazione
di Piero Alberto Capotosti, Ugo Zampetti, Leopoldo Elia e Fulco
Lanchester. In: Silvio Furlani. *Scritti storici*. Roma: Camera dei
deputati, 2007, vol. 1, p. xxi-xli.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 210-211.

*Silvio Furlani: nota biografica*.
\<<http://biblioteca.camera.it/application/xmanager/projects/biblioteca/file/Silvio%20Furlani_Nota%20biografica.pdf>\>.

Fernando Venturini. *[Ancora sul «normalista dai capelli rossi»:
documenti su Silvio Furlani negli anni
Quaranta](https://www.nomos-leattualitaneldiritto.it/nomos/fernando-venturini-ancora-sul-normalista-dai-capelli-rossi/)*.
«Nomos», 2021, n. 3, 35 p. Con appendice documentaria.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2022-12-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/furlani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
