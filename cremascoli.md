![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cremascoli.jpg){height="250"}

## Cremascoli, Luigi

(Lodi 2 giugno 1921 -- Mountainside, New Jersey USA 5 agosto 1992)

Studioso di storia e arte di Lodi, dal 1952 diresse la Biblioteca
comunale Laudense e il Museo civico. Si dedicò intensamente, col
sostegno della Soprintendenza bibliografica, alla riorganizzazione della
Biblioteca, avviando i necessari lavori bibliografici in precedenza
trascurati e intervenendo anche sui locali. Fu anche ispettore onorario
della Soprintendenza bibliografica e della Soprintendenza alle
antichità.\
Autore di una guida storico-artistica di Lodi (1952, con Alessandro
Caretta) e di altre pubblicazioni sui corali miniati della Biblioteca e
su chiese e palazzi della città, diresse inoltre l\'«Archivio storico
lodigiano».\
Nel 1954 partecipò al Congresso dell\'Associazione italiana biblioteche,
tenuto a Cesena (ma non compare nell\'elenco dei soci), e l\'anno
successivo a quello del Comitato d\'intesa dei bibliotecari degli enti
locali, tenuto a Taranto.\
Nel 1956 fu tra i dieci bibliotecari italiani che parteciparono a un
viaggio di studio negli Stati Uniti finanziato dalla Fondazione
Fullbright, compiendo anche una visita personale a Boston e altre
località. Al ritorno pubblicò in «Notizie A.I.B.» (3, 1957, n. 1/2) un
articolo sulle biblioteche d\'arte e le collezioni relative alle arti
nelle biblioteche pubbliche.\
Collaborò anche all\'«Almanacco dei bibliotecari italiani» con un
articolo storico sulla Biblioteca di Lodi (1955).\
Nel 1957 si trasferì in America, dove insegnò storia dell\'architettura
alla sede di Newark della Rutgers University, che era stata tra le tappe
del viaggio di studio.\
Un fondo di suoi libri antichi o di pregio, donati dalla vedova, è
conservato nella Biblioteca del Collegio San Francesco di Lodi.

Alberto Petrucciani

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-08, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cremascoli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
