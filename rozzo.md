![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rozzo.jpg){height="200"}

## Rozzo, Ugo

(Viguzzolo AL 25 giugno 1940 -- Alessandria 1º aprile 2020)

Laureato in lettere moderne nel 1968 con Mario Apollonio all\'Università
Cattolica di Milano (dove fu ospite del Collegio Augustinianum), con una
tesi sulla letteratura critica di Antonio Gramsci, nel 1969 divenne
direttore della Civica Biblioteca, Museo e Pinacoteca di Tortona.\
Già nel dicembre 1963 aveva ricevuto dall\'Istituto tortonese
d\'istruzione, antichità ed arte l\'incarico provvisorio di
sovrintendente della Biblioteca e del Museo, mutato nel 1968
nell\'incarico provvisorio di direttore. Guidò la biblioteca per oltre
vent\'anni con grande impegno, cogliendo appieno la vivacità del clima
intellettuale di quegli anni. Di profonda fede cattolica, ma decisamente
progressista, almeno dal 1961 aveva partecipato alla vita culturale
tortonese scrivendo per il settimanale diocesano «Il popolo dertonino»
articoli spesso di attinenza politica e sociale, privilegiando poi la
collaborazione con «Sette giorni a Tortona»; dal 1965 scrisse anche per
«Iulia Dertona», bollettino dell\'associazione di studi Pro Iulia
Dertona di cui fu per diversi anni vice-presidente per la sezione
storica.\
Si prodigò per ammodernare la biblioteca, coadiuvato da tre dipendenti
fissi e da alcuni catalogatori pagati a scheda: vennero avviati la
catalogazione dei fondi moderni e il riordino dei fondi antichi; nuovi
schedari sostituirono i vecchi cataloghi Staderini manoscritti. In pochi
anni fece diventare la biblioteca una fucina di iniziative culturali.
Nel 1967 promosse la prima stagione di prosa cittadina (lo storico
teatro di Tortona era chiuso dal 1954), mentre dal 1971, per circa tre
lustri, la biblioteca supportò il concorso \"Leone d\'oro\" rivolto ai
cineamatori, assieme a premi per film d\'animazione e per pellicole slow
motion. Già nel 1965 era stato tra i promotori di un cineforum
organizzato con la FUCI e con l\'Unione studentesca tortonese, attività
che proseguì sotto l\'egida della Biblioteca fino ai primi anni Ottanta,
organizzando anche rassegne personali (Giuliano Montaldo, 1977; Ermanno
Olmi, 1978).\

Avviò anche ricerche storiche volte a ricostruire la memoria cittadina
con mostre, di solito tenute nella sede della Biblioteca (Palazzo
Guidobono), pubblicazioni e convegni, eventi di cui generalmente seguiva
sia la parte organizzativa che, come studioso, la redazione di studi e
la curatela di volumi e opuscoli (non sempre attribuitagli
esplicitamente). Erano solitamente iniziative concepite in seno alla
Commissione culturale per la biblioteca, il museo e la pinacoteca della
città di Tortona, presieduta dall\'assessore alla cultura, di cui Rozzo
e alcuni suoi collaboratori (come Giorgio Gatti e Giuseppe Decarlini)
rappresentavano la principale componente intellettuale e culturale. La
prima esposizione di rilievo fu *Tortona nei secoli: mostra di antiche
piante e carte di Tortona e del Tortonese* (1971). Notevole per la
storia del libro locale (e, di fatto, origine della sua carriera
accademica) fu l\'esposizione *Stampa e cultura a Tortona nel XVI e XVII
secolo* (1972), il cui catalogo diede risalto con organicità
all\'importanza dei fondi librari antichi locali. Altre mostre sul
patrimonio bibliografico cittadino furono *Le opere e i giorni. Mostra
di almanacchi annuari calendari* (1983) e *Cento anni di giornali a
Tortona (1849-1949)* (1985); la seconda fu anche occasione per procedere
al riordino delle collezioni di giornali dell\'istituto.\
Seppe anche valorizzare la festa cittadina di Santa Croce
trasformandola, dal 1976, nel festival culturale \"Venite a cantar
maggio\"; nel 1979 avviò la Festa dei burattini Peppino Sarina, cui
seguì nel 1982 l\'esposizione *Trattenimento con burattini: mostra di
burattini, scenari, copioni, foto del maestro Peppino Sarina*, evento
anticipato dalla mostra (e dal relativo catalogo) *Quando Tortona aveva
un teatro (documenti, foto, progetti sul Teatro civico)*. Nel febbraio
1980 ideò l\'esposizione *Un uomo solo* (con relativi dibattiti) su
Fausto Coppi nel ventennale della morte e supportò la ripresa del
Carnevale tortonese che, di anno in anno, dava modo di pubblicare un
opuscolo con documentazione antica locale. Sempre nel 1980 si tenne la
mostra *Monete e medaglie del Museo civico di Tortona*; nel 1983
*Tortona tra Ottocento e Novecento, crescita e pianificazione di una
città*, di cui, come di consueto, curò il catalogo (*Storia urbana di
Tortona*). In biblioteca promosse anche alcuni convegni, tra cui la
giornata di studi del 17 febbraio 1981 che portò all\'uscita del volume
*L\'abbazia di Rivalta Scrivia e la scuola pittorica tortonese dei
secoli XV e XVI*. Nel 1980 diede inizio alla collana «Quaderni della
Biblioteca civica» che ospitò gli esiti editoriali degli eventi promossi
dall\'istituto e raccolte di studi d\'interesse locale.\
Seppe rendere la Biblioteca civica un istituto culturale di riferimento
per la provincia di Alessandria, coinvolgendola in due convegni di
livello internazionale: *Matteo Bandello: novelliere europeo* (7-9
novembre 1980) e *Gli uomini, le città e i tempi di Matteo Bandello*
(Torino-Tortona-Alessandria-Castelnuovo Scrivia, 8-11 novembre 1984),
eventi che, con i relativi atti (da lui curati nel 1982 e 1985), furono
finanziati dalla Cassa di risparmio di Tortona, ente spesso fondamentale
nel supportare le iniziative della Biblioteca.\
Tra 1980 e 1981 palazzo Guidobono fu oggetto di lavori di ammodernamento
e Rozzo fece acquistare nuovi scaffali e rivedere la collocazione dei
libri. Nel 1981 divenne operativo il Sistema bibliotecario di Tortona e
Novi Ligure, con sede e magazzino ubicati proprio a Tortona. Il Sistema
serviva un bacino di circa 150.000 abitanti con il coinvolgimento di una
trentina di biblioteche. Fu inoltre tra i componenti più attivi della
commissione da cui nacque la Legge regionale piemontese del 19 dicembre
1978 sulle biblioteche pubbliche di enti locali o di interesse locale,
che prevedeva anche la creazione dei sistemi. In vista dell\'istituzione
del Sistema venne indetto un concorso per l'assunzione di personale
bibliotecario da impiegare nel nuovo servizio a Tortona. Attivo anche
nella formazione professionale, nel 1974-75 e nel 1975-76 tenne lezioni
di Storia del libro e della stampa e su Il giornale quotidiano e i
periodici ai corsi per bibliotecari e animatori culturali organizzati
dall'Amministrazione provinciale di Pavia in collaborazione con
l\'Università. Il 9 settembre 1977 presentò a una giornata di studi
promossa dalla Sezione Piemonte dell\'Associazione italiana biblioteche
la relazione *Per la preparazione professionale dei bibliotecari*.\
L\'incremento delle collezioni negli anni della sua direzione fu
notevole e comprese anche l\'acquisto di edizioni rare e antiche,
ricercate costantemente con lo spoglio di cataloghi antiquari. Fu
attento anche a far pervenire all\'istituto fondi librari privati, come
la raccolta del maestro tortonese Vittorio Paglieri o la ricca
biblioteca araldica di Aldo Berruti, donata nel 1986. Promosse anche la
schedatura del fondo Edoardo Zavattari (1883-1972).\
Sostenne con convinzione il ruolo pubblico delle biblioteche, anche con
qualche divergenza con rappresentanti delle istituzioni politiche.
Significativa fu a tal riguardo l\'organizzazione, il 14 novembre 1987,
del convegno *Aspettando le biblioteche: discussione sullo stato e il
possibile sviluppo del servizio bibliotecario in provincia di
Alessandria*, realizzato a cura dell\'Amministrazione provinciale e per
cui aveva proposto inizialmente il titolo, severo ed esplicito,
*Bruciamo le biblioteche?*. Ma ormai aveva dato le dimissioni dal suo
incarico: nel 1987, infatti, vinse il concorso per professore associato,
assumendo l\'insegnamento di Storia delle biblioteche all\'Università di
Udine, a cui affiancò presto quello di Storia del libro e della stampa.
Nel 2001 divenne professore ordinario.\
Trasferitosi in Friuli con la famiglia e divenuto uno studioso di fama
non solo nazionale, rimase attento alle biblioteche anche al di fuori
della ricerca accademica, cercando di far emergere l\'importanza dei
fondi bibliotecari antichi come componente viva della realtà culturale
locale (significativa fu la sua vicinanza, a Udine, a Italia nostra). In
tal veste operò con grande discrezione, attento a evitare protagonismi e
giochi di potere cui era esposto in relazione al suo ruolo accademico.
Soprattutto, seguì con attenzione l\'ipotesi di donazione dell\'antica
biblioteca Florio, di proprietà della famiglia Maseri, all\'Università
di Udine, raccolta di cui per diversi anni studiò la fisionomia,
sottolineando come questa biblioteca nobiliare, effettivamente passata
all\'ateneo nel 2013, dovesse essere ospitata nelle sale del palazzo in
cui era anticamente collocata e dove effettivamente oggi si conserva
(Palazzo Florio). Nel 1999 e nel 2004 fu designato dal Consiglio della
Facoltà di lettere come rappresentante dell\'Università di Udine nel
Comitato regionale per le biblioteche presso la Direzione centrale
Istruzione, cultura, sport e pesca della Regione Friuli-Venezia Giulia.\
Pensionato nel 2008, dopo la scomparsa della moglie Luciana, che era
sempre stata al suo fianco sostenendolo nell\'impegno di bibliotecario,
intellettuale e accademico, nel 2013 fece ritorno a Tortona, dove
continuò a collaborare con la Biblioteca civica organizzando eventi e
conferenze.

Rudj Gorian

*Dalla bibliografia alla storia: studi in onore di Ugo Rozzo*, a cura di
Rudj Gorian. Udine: Forum, 2010. VIII, 343 p.: ill. Contiene fra
l\'altro: Cesare Scalon, *Presentazione*, p. 1-3; Rudj Gorian,
*Premessa*, p. 5-6; *Bibliografia degli scritti di Ugo Rozzo*, p.
315-326.

Fulvio Salimbeni. *Libri e biblioteche: la grande lezione accademica di
Ugo Rozzo*. «Messaggero veneto», 5 gen. 2011, p. 14.

Maria Teresa Marchese. *[Addio al professor Ugo Rozzo, ex direttore
della Biblioteca civica di
Tortona](https://www.lastampa.it/alessandria/2020/04/01/news/addio-al-professor-ugo-rozzo-ex-direttore-della-biblioteca-civica-di-tortona-1.38665732)*.
«La stampa», 1º aprile 2020.

Cristian Rigo. *[Il virus uccide il professor Rozzo: ha insegnato a
Udine per 22
anni](https://messaggeroveneto.gelocal.it/udine/cronaca/2020/04/06/news/il-virus-uccide-il-professor-rozzo-ha-insegnato-a-udine-per-22-anni-1.38687170)*.
«Messaggero veneto», 6 apr. 2020 (con un ricordo di Romano Vecchiet,
direttore della Biblioteca civica V. Joppi di Udine).

Giuseppe Decarlini. *La morte di Ugo Rozzo, voce della storia locale*.
«Il popolo» (Tortona), 9 apr. 2020.

Giuseppe Polimeni. *Lettera per Ugo: \"La nave segue la rotta\"*. «Il
popolo» (Tortona), 16 apr. 2020.

Edoardo Barbieri. *Prefazione*. In: Ugo Rozzo. *[Il libro religioso
italiano del Quattro e Cinquecento: linee di
studio](https://forumeditrice.it/percorsi/scienze-bibliografiche/libri-biblioteche/il-libro-religioso-italiano-del-quattro-e-cinquecento-linee-di-studio?)*.
Udine, Forum, 2020, p. 6-8.

Lorenzo Di Lenardo. *In memoriam di Ugo Rozzo*. «L\'almanacco
bibliografico», n. 54 (giu. 2020), p. 50-51.

Luca Rivali. *In memoriam Ugo Rozzo (25 giugno 1940-1º aprile 2020)*.
«La bibliofilia», 122 (2020), n. 1, p. 193-195.

Un sentito ringraziamento a Giuseppe Decarlini, Giorgio Gatti e Lelia
Rozzo per il supporto dato alla stesura di questa biografia fornendo
dati e informazioni, anche orali; qualche notizia deriva da
conversazioni avute negli anni con Ugo Rozzo da chi ha scritto questa
voce.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-02-20, ultimo aggiornamento 2021-04-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rozzo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
