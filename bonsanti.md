![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bonsanti.jpg){height="200"}

## Bonsanti, Alessandro

(Firenze 25 novembre 1904 -- Firenze 18 febbraio 1984)

Interrotti gli studi di ingegneria, a causa di dissesti famigliari, poco
più che ventenne, si trasferì a Milano per lavorare presso un grande
istituto di credito, iscrivendosi anche alla École d\'haute-banque di
Losanna che formava i dirigenti bancari. Abbandonata la banca e gli
studi economici, nell\'agosto 1928 esordì come scrittore col racconto
*Briganti in Maremma*, pubblicato su «La fiera letteraria» di Umberto
Fracchia. Da allora iniziò la sua attività di scrittore e saggista: dai
romanzi (fra cui *La vipera e il toro*, *La buca di San Colombano*, *La
nuova stazione di Firenze*) ai racconti, raccolti nei volumi *La serva
amorosa*, *I capricci dell\'Adriana*, *Racconto militare*, *Racconti
lontani*, oltre ai numerosi scritti giornalistici, alcuni riuniti nei
*Portolani d\'agosto* (1978).\
Tornato a Firenze, nel 1928 iniziò a collaborare stabilmente alla
rivista «Solaria», nata nel 1926 per iniziativa di un gruppo di giovani
letterati che ruotavano intorno al [Gabinetto
Vieusseux](/aib/stor/teche/fi-vie.htm), diretto allora da [Bonaventura
Tecchi](tecchi.htm): Raffaello Franchi, Alberto Carocci, il tipografo
Carlo Parenti e [Eugenio Montale](montale.htm), trasferitosi da Genova a
Firenze e futuro successore di Tecchi alla direzione del Vieusseux, nel
1929.\
Acquistato un ruolo preminente nella «tormentata e feconda repubblica
delle lettere di quegli anni» (Macchia), nel 1937 fondò la rivista
«Letteratura», che accoglierà i migliori e i più nuovi scrittori
\"liberi\"; nello stesso anno intervenne sulla rassegna bibliografica
del Ministero dell\'educazione nazionale e del Ministero della cultura
popolare «Il libro italiano» per sostenere la causa del Gabinetto
Vieusseux, «un\'istituzione fiorentina fra le più singolari, degna di
vivere di vita autonoma». Gli eventi portarono al licenziamento del
direttore Montale (1938) e alla sua sostituzione con il bibliotecario
del Comune [Rodolfo Ciullini](ciullini.htm), incaricato di svolgere un
capillare riordino delle collezioni per il trasferimento a Palazzo
Strozzi, avvenuto nel 1940.\

Già presente nella Commissione per le proposte di acquisto dei libri
italiani del Vieusseux, su proposta del ministro Bottai fu nominato dal
Consiglio d\'amministrazione del 10 maggio 1941 \"direttore incaricato
della biblioteca\". Con questa carica assunse anche quella di
responsabile del «Bollettino delle pubblicazioni italiane e straniere»,
iniziato nel 1925 per iniziativa di Tecchi e modellato, con qualche
semplificazione, sull\'analogo «Bollettino delle pubblicazioni italiane»
che la Biblioteca nazionale di Firenze pubblicava dal 1886. La sua firma
comparve dal numero di maggio-agosto 1941 fino al 1984, anno della sua
morte.\
Fino dall\'inizio il suo progetto sulla biblioteca si intrecciò con un
progetto culturale: «la grande biblioteca circolante di opere
contemporanee», che con i «suoi cinque o sei chilometri di palchetti»
testimoniava e documentava, «testi alla mano», «i fasti e i nefasti»
della civiltà europea ottocentesca, poteva diventare - come spiegò in
un\'intervista poche settimane dopo la nomina - la base di un\'ampia
attività culturale, in linea con le tradizioni originarie.\
Dopo la Liberazione, fece parte del [Comitato
provvisorio](/aib/stor/cariche46.htm), costituito dai direttori delle
biblioteche fiorentine, che promosse e guidò la ricostituzione
dell\'Associazione italiana biblioteche su basi democratiche dal 1946 al
1951.\
Già negli anni del dopoguerra definì il ruolo della biblioteca
Vieusseux, che, per aver registrato fedelmente gusto e tendenze dei
lettori, «costituisce, oltre a un ineguagliabile strumento di cultura
romantica, un documento del costume». Oltre ad intervenire sulla
modernizzazione della biblioteca (servizi, sale di lettura, arredi,
acquisti di libri e riviste, ecc.), promosse iniziative per portare in
evidenza la ricchezza e la rarità del patrimonio librario: ne è un
esempio la ricognizione delle prime edizioni in lingua francese entrate
in biblioteca tra il 1819 e il 1918, di cui verrà pubblicato il catalogo
(1961-1967). Avviò anche cicli di conferenze, letture, incontri nella
sala allestita con una grande libreria barocca dismessa dall\'Ospedale
di S. Maria Nuova e riadattata al locale di Palazzo Strozzi (Sala
Ferri).\
Nel marzo 1966 uscì il primo numero della rivista «Antologia Vieusseux»,
sottotitolo «giornale di scienze, lettere e arti», come la storica
«Antologia» di Giovan Pietro Vieusseux; a novembre l\'evento disastroso
dell\'alluvione colpì il 90% del patrimonio librario, collocato nelle
gallerie di deposito nei sotterranei di Palazzo Strozzi. Si prodigò per
il salvataggio della \"grande biblioteca romantica\", unica a Firenze
«per il suo contenuto e per l\'epoca nella quale era stata fondata e si
era sviluppata, ma anche per il criterio che era stato nell\'acquistare
quella che costituiva la consistenza libraria della biblioteca stessa»,
reperendo finanziamenti pubblici e privati, italiani e internazionali,
ed arrivando a istituire un Centro di recupero e un Laboratorio di
restauro negli ambienti di Palazzo Acciaiuoli alla Certosa del Galluzzo,
dove erano stati trasportati i volumi danneggiati e dove verranno svolti
gli interventi di restauro.\
Il processo di trasformazione del Vieusseux come istituto di cultura
subì una netta accelerazione: le iniziative culturali furono
accompagnate agli acquisti dei libri «specializzati più di quanto finora
non sia stato fatto, concentrandosi su biografie e carteggi, opere
teatrali, testi dell\'800». Questa linea portò all\'istituzione, nel
1973, di una sezione denominata Centro romantico, dotata di una raccolta
libraria specializzata, con lo scopo di promuovere studi su quel periodo
e raccoglierne ogni possibile documentazione.\
Impegnato nella ricerca di una nuova sede per il Vieusseux, accettò la
soluzione offerta dall\'Amministrazione comunale con Palazzo Corsini
Suarez, ma non sarà questa la nuova sede per la biblioteca di Palazzo
Strozzi. Dal 1974, in occasione della donazione delle carte di Ottone
Rosai, cominciò a delinearsi il progetto di quell\'Archivio
contemporaneo che oggi porta il nome del suo fondatore, istituito
formalmente nel 1975 (con l\'aiuto della Regione Toscana), con lo scopo
principale di raccogliere archivi e biblioteche di personalità della
cultura del Novecento: scrittori, poeti, critici letterari, musicisti,
architetti, pittori, ecc., fra cui Angelo e Adolfo Orvieto, Ugo e Paola
Ojetti, Luigi Dallapiccola, Giuseppe De Robertis, Emilio Cecchi, oltre
al fondo di Bonsanti stesso, denominato Rivista \"Letteratura\".\
Le idee per il trattamento dei materiali raccolti furono esposte
nell\'opuscolo *Criteri generali di ordinamento e iter del documento e
del libro presso l\'Archivio contemporaneo del Gabinetto G.P. Vieusseux*
(1980), che Crocetti ha definito di «importanza eccezionale nella
letteratura biblioteconomica e archivistica»: «nessun culto
dell\'autografo, \[\...\] ma la ricerca della più completa integrazione
fra tutti i documenti, carte e libri e altri oggetti, che valga a mimare
una vita letteraria o artistica o scientifica, permettendone lo studio
disteso. Archivio e biblioteca diventano una distinzione inoperante».\
Alla fine del 1979, dopo trentanove anni dal suo insediamento a palazzo
Strozzi, rinunciò formalmente alla carica di direttore, per assumere
quella di conservatore dell\'Archivio contemporaneo. Alla guida del
Gabinetto lo sostituì Marino Raicich, ma conservò la carica di direttore
dell\'«Antologia Vieusseux» e del «Bollettino delle pubblicazioni
italiane e straniere».\
Nell\'aprile 1983 diventò sindaco di Firenze, come indipendente eletto
nelle liste del Partito repubblicano italiano, e rimase in carica fino
alla morte.

Laura Desideri

L. C. \[Luigi Crocetti\]. *Ricordo di Alessandro Bonsanti*. «Biblioteche
oggi», 2 (1984) n. 3, p. 85-86.

Geno Pampaloni. *L\'eredità di Bonsanti*. (Contributi). «Antologia
Vieusseux», n. 79 (lug.-set. 1985), p. 11-19. Discorso tenuto a Palazzo
Vecchio il 17 febbraio 1985 nel primo anniversario della scomparsa.
Pubblicato anche in «Nuova Antologia», n. 2155 (lug.-set. 1985), p.
255-264.

Renato Bertacchini. [*Bonsanti,
Alessandro*](http://www.treccani.it/enciclopedia/alessandro-bonsanti_(Dizionario-Biografico)/).
In: *Dizionario biografico degli italiani*. Vol. 34. Roma: Istituto
della Enciclopedia italiana, 1988, p. 484-487 (che indica erroneamente
il 1934 come anno della nomina al Vieusseux e il 12 gennaio 1982 come
data dell\'elezione a sindaco).

*Alessandro Bonsanti: scrittore e organizzatore di cultura: atti del
convegno di Firenze, 5-6 maggio 1989*, a cura di Paolo Bagnoli;
interventi di Alba Andreini \... \[*et al.*\]. \[Impruneta\]: Festina
lente, 1990. 157 p.: ill. (Atti Vieusseux; 1).

*Dieci anni dopo: ricordo di Alessandro Bonsanti*. «Il Vieusseux», n. 19
(gen.-apr. 1994), p. 105-111. Contiene interventi di Giorgio Morales,
Paolo Bagnoli e Francesco Gurrieri.

*La Biblioteca del Gabinetto Vieusseux nelle pagine di Alessandro
Bonsanti* , a cura di Laura Desideri. «Antologia Vieusseux», n. 27
(set.-dic. 2003), p. 161-177. Il fascicolo, dedicato a Bonsanti,
comprende anche: Alba Andreini, *Alessandro Bonsanti: fatiche e
lungimiranza di un edificatore*, p. 5-25; *Bibliografia degli scritti di
Alessandro Bonsanti*, a cura di Laura Malatesti, p. 27-160.

*Alessandro Bonsanti nel centenario della nascita: atti del convegno di
studi, 20 aprile 2004*. «Antologia Vieusseux», n. 30 (set.-dic. 2004),
138 p. Contiene fra l\'altro: Gabriele Turi, *Il Vieusseux di Alessandro
Bonsanti*, p. 5-20; Renzo Cremante, *L\'Archivio contemporaneo
\"Alessandro Bonsanti\"*, p. 27-36; Luigi Mascilli Migliorini,
*L\'Ottocento romantico di Alessandro Bonsanti*, p. 37-43; Luigi
Crocetti, *Alessandro Bonsanti come bibliotecario*, p. 53-62 (poi in
*Conservare il Novecento: gli archivi culturali, Ferrara, Salone
internazionale dell\'arte del restauro, 27 marzo 2009: atti del
convegno. Seguiti da La tradizione culturale italiana del Novecento e
altri scritti* \[di\] Luigi Crocetti, a cura di Laura Desideri e
Giuliana Zagra, Roma: Associazione italiana biblioteche, 2010, p.
157-165, e in *Le biblioteche di Luigi Crocetti: saggi, recensioni,*
paperoles *(1963-2007)*, a cura di Laura Desideri e Alberto Petrucciani,
Roma: Associazione italiana biblioteche, 2014, p. 534-540).

Laura Desideri. *Il Gabinetto G.P. Vieusseux*. In: *Palazzo Strozzi:
cinque secoli di arte e cultura*, a cura di Giorgio Bonsanti. Firenze:
Nardini, 2005, p. 112-159.\

Laura Desideri. *Bonsanti e* La nuova stazione di Firenze. «Il
portolano», n. 88/89 (gen.-giu. 2017), p. 7-9.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-02-19, ultimo aggiornamento 2018-08-08, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bonsanti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
