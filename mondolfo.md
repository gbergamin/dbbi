![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mondolfo.jpg){height="250"}

## Mondolfo, Anita

(Senigallia AN 9 febbraio 1886 -- Senigallia AN 4 marzo 1977)

Nata in una famiglia ebraica di commercianti (e registrata all\'anagrafe
come Annita), dopo la maturità classica e la laurea in lettere
all\'Istituto di studi superiori pratici e di perfezionamento di
Firenze, nel 1908, cui seguì poi la specializzazione in paleografia,
intraprese la carriera delle biblioteche governative partecipando al
concorso bandito in quell\'anno.\
Risultata tra i vincitori e assegnata come sottobibliotecaria reggente
alla Biblioteca nazionale Marciana nel giugno 1909, due anni dopo chiese
il trasferimento alla Biblioteca nazionale centrale di Firenze, dove in
breve diventò responsabile delle sale di consultazione.\
Raggiunta la qualifica di bibliotecario capo nel giugno 1926, assunse la
reggenza della [Biblioteca governativa di
Lucca](/aib/stor/teche/lu-sta.htm), per passare poi, superato il
concorso per bibliotecario direttore di 2ª classe, alla direzione della
[Biblioteca Marucelliana](/aib/stor/teche/fi-mar.htm) di Firenze
(1928-1936).\
Nell\'ottobre 1936 fu nominata direttrice della [Biblioteca nazionale
centrale di Firenze](/aib/stor/teche/fi-naz.htm) ma meno di un anno dopo
venne rimossa dall\'incarico, essendo da tempo sotto sorveglianza della
polizia politica per i suoi rapporti epistolari (in realtà di tipo
bibliografico) con Benedetto Croce e per l\'amicizia con alcuni
antifascisti fiorentini.\
Destinata alla Biblioteca universitaria di Padova, non vi prese
servizio: con l\'aiuto di Giovanni Gentile riuscì infatti a essere
mandata a Roma, dove lavorò nella redazione dell\'*Enciclopedia
italiana*, alla quale già collaborava, e nella Commissione degli «Indici
e cataloghi delle biblioteche italiane».\

Con l\'applicazione delle leggi razziali, fu licenziata il 1º marzo 1939
dal Ministero dell\'educazione nazionale e collocata in pensione. Nel
giugno del 1940 fu tratta in arresto come ebrea antifascista e, dopo
diversi giorni di detenzione nel carcere di Regina Coeli, venne relegata
per due mesi nel paesino lucano di Montemurro e poi nella nativa
Senigallia, entrambe località d\'internamento per dissidenti politici.
Tornò libera nel dicembre 1942 per la grazia concessale da Mussolini,
ancora una volta per interessamento di Gentile.\
Con la liberazione dell\'Italia centrale, rientrata a Firenze, non
riottenne subito la direzione della Biblioteca nazionale e dell\'annessa
Soprintendenza bibliografica per la Toscana, affidate da alcuni anni ad
[Anna Saitta Revignas](saitta.htm). Il Ministero decise di riammetterla
in servizio (come soprannumeraria) assegnandola alla Biblioteca di
archeologia e storia dell\'arte di Roma e solo dopo alcuni mesi, dal
luglio 1945, riuscì a riconquistare il suo posto, tenendolo fino al
maggio 1953, quando fu collocata a riposo, col grado di ispettore
generale bibliografico ottenuto nel giugno 1948. Il provvedimento venne
revocato in seguito all\'istanza con la quale richiese una proroga di un
anno e mezzo, per il periodo di esclusione dal servizio a causa delle
leggi razziali, e ottenne anche la concessione di lavorare a Firenze, e
non al Ministero, fino al definitivo pensionamento, con il 1º gennaio
1955.\
Socia dell\'Associazione dei bibliotecari italiani fin dalla sua
fondazione (1930), nel dopoguerra partecipò alla costituzione della
[Sezione Toscana](/aib/stor/sezioni/tos.htm) e fu eletta vicepresidente
nel primo Comitato regionale (1949-1952); rieletta nel triennio
successivo (1953-1956), si dimise nel 1955.\
Fra i numerosi incarichi ricoperti, fece parte della Commissione per il
riesame della legge sul diritto di stampa (1947), del Comitato direttivo
del Centro nazionale per il catalogo unico delle biblioteche italiane,
appena costituito (1951), della rappresentanza italiana nella
Commissione per l\'educazione, la scienza e la cultura dell\'Unesco
(1950-1952). Dal 1953 al 1955 fu incaricata dell\'insegnamento di
biblioteconomia alla Scuola speciale per bibliotecari e archivisti
paleografi dell\'Università di Firenze.\
Lasciò i suoi libri alla Biblioteca comunale Antonelliana di Senigallia.

Elisabetta Francioni

*Ritratti* \[*Anita Mondolfo*\]. «Almanacco dei bibliotecari italiani»,
1957, p. 34, con una fotografia.

Elisabetta Francioni. *Bibliotecari al confino: Anita Mondolfo*.
«Bollettino AIB», 38 (1998), n. 2, p. 167-189, con la [*Bibliografia
degli scritti di Anita
Mondolfo*](https://bollettino.aib.it/article/view/8370/7476).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 127-128 (voce di Simonetta Buttò).

Elisabetta Francioni. *Anita Mondolfo*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 403-410, con elenco degli scritti e alcuni ulteriori
riferimenti bibliografici.

Marco Severini. *Mondolfo Anita*. In: *Dizionario biografico delle donne
marchigiane (1815-2018)*, a cura di Lidia Pupilli e Marco Severini. 3ª
ed. Ancona: Il lavoro editoriale, 2019, p. 211-213.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-08-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mondolfo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
