![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pelzer.jpg)

## Pelzer, Auguste

(Aachen, Germania, 28 dicembre 1876 -- Roma 4 gennaio 1958)

Di famiglia belga, compiuti gli studi classici ad Aachen (Aquisgrana,
Aix-la-Chapelle) e a Herve vicino Liegi, entrò nel 1894 nel seminario
Leone XIII a Lovanio, frequentando l\'Università. Laureato all\'Istituto
superiore di filosofia di Lovanio nel novembre 1898 e intrapresi gli
studi di teologia al Seminario di Liegi, vi fu ordinato sacerdote nel
1901. Nel 1905-1906 fu professore di religione al monastero femminile di
Saint-Augustin a Jupille (Liegi).\
Su consiglio del cardinale Mercier nel novembre 1907 si trasferì a Roma
per proseguire i suoi studi di filosofia medievale, sotto la direzione
di Francesco Ehrle, prefetto della Biblioteca Vaticana, e vi rimase fino
alla fine della vita, ospite in San Giuliano dei Fiamminghi a via del
Sudario. Nel 1910 fu assunto dalla Biblioteca apostolica vaticana come
scrittore aggiunto e nel 1915 divenne scrittore onorario. Cameriere
d\'onore nel 1915, ottenne la prelatura nel 1923.\
Nel 1947, in occasione dei suoi settant\'anni, l\'Istituto superiore di
filosofia di Lovanio gli offrì i *Mélanges Auguste Pelzer* e fu
proclamato dottore *honoris causa* in Scienze storiche dall\'Università
di Lovanio.\
Nel 1949 divenne scrittore emerito, ma continuò ad attendere ai suoi
studi in Biblioteca Vaticana.\
Apprezzato studioso di storia della letteratura e della filosofia
medievale, pubblicò numerosi saggi, molti dei quali nella «Revue
d\'histoire ecclésiastique», poi raccolti dopo la sua morte nelle
*Études d\'histoire littéraire sur la scolastique médiévale*
(Louvain-Paris 1964), collaborò all\'*Enciclopedia cattolica* e diresse
con Angelo Mercati il *Dizionario ecclesiastico* (Torino 1953-1955).
Compilò per la collana «Studi e testi» i due volumi del catalogo dei
manoscritti vaticani latini 679-1134 (Roma 1931 e 1933) e una serie di
*Addenda et emendanda* alla storia della Biblioteca pontificale di
Avignone di F. Ehrle (Città del Vaticano 1947).\

Membro associato della Classe di lettere dell\'Accademia reale del
Belgio dal 1935, fu socio di diverse altre accademie e società
scientifiche, fra le quali la Société thomiste (1924), la Mediaeval
Academy of America (1951) e l\'Academy of Human Rights (1951).\
La parte più importante dei suoi libri è stata donata alla Biblioteca
dell\'Università di Lovanio e un fondo di suoi manoscritti è conservato
negli archivi dello stesso ateneo.

Simonetta Buttò

*Mélanges Auguste Pelzer: études d\'histoire littéraire et doctrinale de
la Scolastique médiévale offertes à monseigneur Auguste Pelzer à
l\'occasion de son soixante-dixième anniversaire*. Louvain: Bibliothèque
de l\'Université: Éditions de l\'Institut supérieur de philosophie,
1947. XIX, 662 p.: 1 ritratto. (Recueil de travaux d\'histoire et de
philologie. 3^e^ série; 26). Contiene anche: Léon Noël, *Hommage à
monseigneur Pelzer*, p. 1-6; Fernand Van Steenberghen, *L\'oeuvre
scientifique de mgr Pelzer*, p. 7-16; *Bibliographie de monseigneur
Pelzer*, p. 17-21.

Ezio Franceschini. *I settant\'anni di mons. Pelzer*. «Rivista di
filosofia neo-scolastica», 39 (1947), n. 2, p. 123-125.

José Ruysschaert. *Décès*. «Revue d\'histoire ecclésiastique», 53
(1958), n. 1, p. 386-387.

José Ruysschaert. *Mons. Augusto Pelzer*. «Notizie A.I.B.», 4 (1958), n.
1/2, p. 39-40.

Fernand Van Steenberghen. *In memoriam monseigneur Auguste Pelzer*.
(Chroniques). «Revue philosophique de Louvain», 56 (1958), p. 136-143,
con l\'elenco degli scritti dal 1948 al 1958.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 142 (voce di Simonetta Buttò).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pelzer.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
