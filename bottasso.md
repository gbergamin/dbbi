![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bottasso.jpg){height="250"}\
\
[\[Altra immagine\]](bottasso2.jpg)

## Bottasso, Enzo (Vincenzo)

(Messina 15 maggio 1918 -- Pecetto Torinese TO 15 febbraio 1998)

Laureato in lettere all\'Università di Torino nel giugno 1940 con
Ferdinando Neri (dopo aver iniziato gli studi universitari alla
Cattolica di Milano), entrò nella carriera direttiva delle biblioteche
governative il 1º giugno 1942 con la qualifica di bibliotecario
aggiunto, presso la Biblioteca nazionale di Torino. Richiamato alle armi
nell\'agosto 1942, poté concludere il periodo di prova solo nel 1946.
Nel 1948 venne promosso bibliotecario di seconda classe.\
Nel dicembre del 1951 passò a dirigere le Biblioteche civiche torinesi,
curandone la riorganizzazione dopo la distruzione bellica e realizzando
il trasferimento della Civica nella nuova sede (1960). Seguì corsi di
aggiornamento e perfezionamento a Strasburgo, a Parigi, a Manchester e
negli Stati Uniti.\
Dal 1972 al 1975 diresse i servizi culturali della Regione Piemonte.\
Libero docente di Biblioteconomia e bibliografia, dal 1967 al 1975 tenne
questo insegnamento all\'Università di Genova, nel 1975/76 quello di
Bibliologia alla Scuola speciale per archivisti e bibliotecari di Roma.
Nel 1976 vinse il concorso per professore ordinario di Bibliografia e
biblioteconomia presso la Facoltà di magistero dell\'Università di Roma,
dove prese servizio dal 1º marzo. Si trasferì poi all\'Università di
Genova, fino al collocamento a riposo (1993).\
Nell\'immediato dopoguerra promosse la formazione della [Sezione
piemontese](/aib/stor/sezioni/pmn.htm) dell\'Associazione italiana
biblioteche, nel 1947-1948 con la denominazione di Società bibliografica
subalpina, e ne fu ininterrottamente consigliere dal 1949 al 1969
(vicepresidente dal 1949 al 1956 e dal 1959 al 1962, presidente dal
1962). A livello nazionale, fu membro del [Comitato direttivo
provvisorio](/aib/stor/cariche60.htm) eletto nell\'Assemblea di
Chianciano del 1960 e del Consiglio direttivo 1967-1969, proboviro nel
1961-1964, responsabile per qualche anno delle relazioni con l\'IFLA e
componente di numerose commissioni e gruppi di lavoro.\

Si staccò dall\'AIB dopo il Congresso di Porto Conte (1969), costituendo
l\'anno successivo una Associazione piemontese dei bibliotecari che ebbe
vita breve. Negli anni Sessanta fu anche membro del Comitato direttivo
della Federazione italiana delle biblioteche popolari.\
Numerosi i suoi contributi in riviste letterarie e professionali, su
temi biblioteconomici, bibliografici e di storia del libro, così come
quelli presentati in congressi e seminari. Fra i suoi scritti di
carattere professionale si ricordano: *Guida al catalogo alfabetico per
soggetti* (Torino: Biblioteca civica, 1965); le raccolte di saggi *La
biblioteca pubblica: esperienze e problemi* e *Norme per la
catalogazione e politica delle biblioteche* (Torino: Associazione
piemontese dei bibliotecari, 1973 e 1976); *Il catalogo per autori*
(Torino: Associazione piemontese dei bibliotecari, 1978); *Storia della
biblioteca in Italia* (Milano: Bibliografica, 1984); *Catalogo storico
delle edizioni Pomba e UTET 1791-1990* (Torino: UTET, 1991). Nel 1987 fu
chiamato a far parte del Comitato scientifico della rivista «Accademie e
biblioteche d\'Italia». È stato pubblicato postumo, a cura di Roberto
Alciati, il *Dizionario dei bibliotecari e bibliografi italiani dal XVI
al XX secolo* (\[Montevarchi\]: Accademia valdarnese del Poggio, 2009)
che aveva intrapreso alcuni anni prima della morte, lasciandolo
incompiuto.\
La sua biblioteca è stata donata dagli eredi nel 2004 al Dipartimento di
storia e tutela dei beni culturali dell\'Università di Udine.

Simonetta Buttò

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 215.

*Lui, chi è?* 2ª ed. Torino: Editrice torinese, \[1971?\], vol. 1, p.
385.

Giorgio Montecchi. *Enzo Bottasso: un profilo dello studioso
recentemente scomparso*. «Biblioteche oggi», 16 (1998), n. 4, p. 70-71,
con una fotografia.

G. T. \[Giovanni Tesio\]. *Ricordo di Enzo Bottasso*. «Studi
piemontesi», 27 (1998), n. 2, p. 269.

Marco Santoro. *Ricordo di Enzo Bottasso*. «Accademie e biblioteche
d\'Italia», 66 (1998), n. 2, p. 5-6.

Enzo Bottasso. *\"La filosofia del bibliotecario\" e altri scritti*, a
cura di Attilio Mauro Caproni e Ugo Rozzo. Udine: Forum, 2004. 238 p.:
ill. (Contiene: A. M. Caproni, *Enzo Bottasso: tra gli studi di
bibliografia e di storia letteraria (Bibliografia versus Biografia)*, p.
9-15. U. Rozzo, *La biblioteca di Enzo Bottasso*, p. 17-32. Simone
Volpato, *Bibliografia essenziale di Enzo Bottasso*, p. 33-44).

Attilio Mauro Caproni. *Il libro a venire di un bibliografo, cioè
l\'itinerario di Enzo Bottasso*. (Note e discussioni). «Bibliotheca», 4
(2005), n. 2, p. 205-215.

Mario Piantoni. *La bibliografia degli scritti di Enzo Bottasso
(1918-1998): con annotazioni, indici, ed una postilla*. Presentazione di
Marco Menato. Gorizia: Biblioteca statale Isontina; Mariano del Friuli:
Edizioni della Laguna, 2005. xxviii, 563 p.: ill., 1 ritratto.
(Biblioteca di Studi goriziani; 11).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 90-91.

Piero Innocenti. *La figura di Enzo Bottasso attraverso alcune
considerazioni di bio-bibliografia bibliotecaria*. «Culture del testo e
del documento», n. 31 (gen.-ago. 2010), p. 99-122.

Romano Vecchiet. *Le omissioni che contano: a proposito del* Dizionario
*di Enzo Bottasso*. (Tribuna aperta). «Biblioteche oggi», 28 (2010), n.
4, p. 55-57.

Immagine tratta da «Biblioteche oggi», per gentile concessione
dell\'editore.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-27, ultimo aggiornamento 2021-02-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bottasso.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
