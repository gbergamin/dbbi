![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bignone.jpg){height="250"}

## Bignone, Santo Filippo

(Genova 4 aprile 1875 -- Genova 1º maggio 1940)

Laureato in giurisprudenza all\'Università di Genova nel 1898, con una
tesi di diritto internazionale, nel maggio 1899 entrò come volontario al
Ministero della guerra a Roma, primo nel suo concorso, ma per le sue
condizioni di salute e la lontananza dai suoi preferì lasciare
l\'impiego e tornare a Genova, dove insegnò materie letterarie in due
scuole private religiose, l\'Istituto Arecco dal 1900 al 1902 e
l\'Istituto Vittorino da Feltre dal 1903 al 1925. In gioventù pubblicò
anche delle poesie.\
Nel frattempo conseguì una seconda laurea in lettere, nel 1902, con una
tesi su Eschilo e Seneca, e poi una terza in filosofia, nel 1914, con
una tesi riguardante il pensiero di Croce e la filosofia del diritto. Su
questo tema aveva già pubblicato un saggio e il dialogo a distanza col
filosofo continuò con altri interventi dell\'uno e dell\'altro fino al
1915.\
Il 22 marzo 1918 entrò come vicebibliotecario alla [Biblioteca Berio di
Genova](/aib/stor/teche/ge-civ.htm), per concorso, e dal 14 dicembre
1923, morto il [Cervetto](cervetto.htm), ne divenne direttore. Nella
biblioteca curò fra l\'altro la catalogazione degli incunaboli,
redigendo le schede per l\'*Indice generale degli incunaboli delle
biblioteche d\'Italia* allora avviato, il catalogo per materia e un
indice topografico di nuova impostazione, a colonne.\
Alla Biblioteca, di cui tenne la direzione fino alla morte (cadde malato
proprio nei giorni in cui attendeva il collocamento a riposo per limiti
d\'età), si lega anche un lungo articolo sull\'abate Berio che pubblicò
sul giornale «Il Caffaro» nel 1925; non produsse però altre
pubblicazioni, dedicandosi interamente ai lavori di ordinamento e di
catalogazione, alle acquisizioni e alle richieste di informazioni del
pubblico.\
Fu anche socio e consigliere della Società ligure di storia patria (dal
1928), socio corrispondente della Società ligustica di scienze e lettere
(dal 1932) e membro dell\'Accademia ligustica di belle arti.

Alberto Petrucciani

*Santo Filippo Bignone*. «Giornale storico e letterario della Liguria»,
16 (1940), n. 3, p. 162.

Pietro Muttini. *Santo Filippo Bignone, 1875-1940: un bibliotecario
genovese*. Genova: Bozzo & Coccarello, \[1941\]. 18 p., con una
fotografia (estratto da «Genova», 21 (1941), n. 10, p. 21-25).

*Il bibliotecario Santo Filippo Bignone\...* «La bibliofilia», 44
(1942), n. 4/6, p. 139-140 (notizia ricavata dal precedente).

Maria Teresa Orengo. *Bignone Pietro Santo Filippo*. In: *Dizionario
biografico dei liguri dalle origini al 1990*, a cura di William Piastra.
Vol. 1. Genova: Consulta ligure, 1992, p. 581 (che indica erroneamente
come data della morte il 22 maggio).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-08, ultimo aggiornamento 2022-09-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bignone.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
