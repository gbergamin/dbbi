![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](scovazzi.jpg){height="250"}

## Scovazzi, Italo

(Strevi AL 2 agosto 1890 -- Genova 16 marzo 1964)

Dopo aver frequentato il liceo ad Alessandria si laureò in lettere
moderne all\'Università di Torino nel dicembre 1912, con Arturo
Farinelli, e continuò gli studi in Germania, all\'Università di Berlino.
Colpito da un grave esaurimento, rinunciò al viaggio in Russia che aveva
in programma e dopo un periodo di cure a Monaco di Baviera rientrò in
Italia.\
Partecipò alla prima guerra mondiale, in cui cadde il fratello
Alessandro, nel corpo della Sanità e poi per circa due anni come
interprete presso il Comando supremo.\
Dopo la guerra iniziò a insegnare nelle scuole superiori, prima come
supplente per un anno al Liceo di Pesaro, poi, di ruolo dal 1920,
all\'Istituto tecnico di Savona.\
Continuò nel frattempo i suoi studi di letteratura tedesca, dedicandosi
anche a traduzioni da Gottfried Keller e da Goethe, e coltivò
occasionalmente una propria vena poetica.\
Agli studi di storia locale si rivolse per lo stimolo di [Filippo
Noberasco](noberasco.htm), con cui entrò in rapporto frequentando la
Biblioteca civica di Savona. Dopo alcune ricerche sul proprio paese
natale, raccolte in volume nel 1923 (*Strevi: riflessi di una grande
storia in un Comune del Monferrato*), collaborò con Noberasco ai tre
volumi della *Storia di Savona* (1926-1928) e all\'edizione degli
*Statuti corporativi savonesi* (1931-1937) e di un\'antologia della
poesia dialettale locale (1930). Nell\'ottobre 1933 fu nominato
ispettore bibliografico onorario.\
I suoi studi si orientarono però soprattutto sul periodo rivoluzionario
e napoleonico e sui successivi decenni dell\'Ottocento, con i volumi su
*Vincenzo Gioberti e il cattolicesimo liberale a Savona* (1935) e su
*Savona e la Sabazia nel Risorgimento italiano* (1961). Dedicò alcuni
lavori anche a personaggi della cultura ligure, dal Chiabrera ad Anton
Giulio Barrili (a cui la Biblioteca civica fu intitolata nel 1946) e
Paolo Boselli.\

Scomparso alla fine del 1941 il Noberasco, Scovazzi lo sostituì alla
direzione della Biblioteca civica e della Sezione di Archivio di Stato,
mantenendo però anche l\'insegnamento. Nel periodo della sua direzione,
durata fino al 1963 (per l\'Archivio fino al 1957), la Biblioteca fu
riordinata e notevolmente modernizzata. Nel 1950 organizzò una mostra di
codici e libri antichi, curandone il catalogo, e l\'anno seguente
pubblicò un breve profilo storico della Biblioteca.\
Socio dell\'Associazione italiana biblioteche dal 1949, fece parte del
Comitato regionale della [Sezione ligure](/aib/stor/sezioni/lig.htm) da
quell\'anno fino al 1957.\
Prese il posto del Noberasco anche alla presidenza della Società
savonese di storia patria (che nel 1935 era stata annessa dal regime,
come Sezione di Savona, alla Deputazione di storia patria per la
Liguria), mantenendola fino al 1964, ne sostenne la ripresa dopo
l\'interruzione per la guerra e la riacquistata autonomia dalla Società
ligure e si adoperò soprattutto per inserire gli studi locali nelle
correnti storiografiche attuali, preservandoli dal provincialismo e dal
municipalismo.\
Nel 1961 fu insignito della medaglia d\'oro per i benemeriti della
cultura e della scuola.\
Un fondo di sue carte, contenente documenti raccolti in originale o in
copia nel corso delle sue ricerche, è conservato all\'Archivio di Stato
di Savona, a cui lo donò nel 1959.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1418.

Angelo Barile. *In memoria di Italo Scovazzi*. «Liguria», 31 (1964), n.
3, p. 29.

*Italo Scovazzi, 1890-1964*. «Atti della Società savonese di storia
patria», 37 (1965), 266 p., 1 ritratto. Contiene, oltre a una scelta di
scritti di Scovazzi, Carlo Russo, *Prefazione*, p. 5-9; Lorenzo Vivaldo,
*Italo Scovazzi: commemorazione tenuta da Lorenzo Vivaldo al Casino di
lettura di Savona il 17 maggio 1964 per iniziativa della Società
savonese di storia patria, con l\'adesione del Comune di Savona e della
Società savonese \"A Campanassa\"*, p. 11-29; *Bibliografia di Italo
Scovazzi*, p. 255-259.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-19, ultimo aggiornamento 2021-03-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/scovazzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
