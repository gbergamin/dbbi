![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](papo.jpg){height="250"}

## Papò, Renato

(Ascoli Piceno 19 agosto 1905 -- Verona 22 dicembre 1984)

Conseguita nel 1923 la maturità classica al Liceo di Ascoli, nel 1924 si
iscrisse al corso di laurea in lettere antiche all\'Università di Roma.
Nel 1928-1931 insegnò, non di ruolo, al Ginnasio superiore comunale di
Sassocorvaro.\
Dal 1º giugno 1933, per concorso, entrò nei ruoli delle biblioteche
pubbliche governative, come ordinatore, prima alla Biblioteca
universitaria di Genova e poi, dal novembre 1934, alla Biblioteca
universitaria Alessandrina di Roma. Dal dicembre 1936 passò alla
Biblioteca del Risorgimento, rimanendo a Roma, e nel gennaio 1939 fu
promosso primo ordinatore.\
Nel 1937 aveva conseguito la laurea in lettere all\'Università di
Genova, con una tesi su Nerone, e l\'anno successivo l\'abilitazione
all\'insegnamento nei licei, a conferma dell\'interesse verso il mondo
della scuola che si sarebbe manifestato spesso nella sua attività di
bibliotecario, ma anche durante la prigionia, quando avrebbe tenuto
corsi di studio per i commilitoni. Nel 1937 curò anche l\'ordinamento
della libreria privata del ministro dell\'educazione nazionale Cesare De
Vecchi di Val Cismon, a Revigliasco Torinese.\
Entrato dal 1º luglio 1940 nella carriera direttiva, per concorso, come
bibliotecario aggiunto, fu assegnato alla Biblioteca universitaria
Alessandrina di Roma e poi dal 1º gennaio 1941 trasferito a Cagliari a
dirigere la [Biblioteca universitaria](/aib/stor/teche/ca-uni.htm) e la
Soprintendenza bibliografica della Sardegna.\
Richiamato alle armi il 31 marzo 1941, prese parte alla Seconda guerra
mondiale, come combattente in Africa e poi prigioniero a Tunisi, dal
1943 fino al 1946.\
Rientrato dalla prigionia, dal settembre al novembre 1946 lavorò in
sottordine alla Biblioteca Angelica di Roma, prima di tornare a Cagliari
a dicembre 1946 come direttore della [Biblioteca
universitaria](/aib/stor/teche/ca-uni.htm) e soprintendente alle
biblioteche della Sardegna. Dal 1º giugno 1948 fu promosso bibliotecario
di prima classe.\
Nel 1954 fu nominato soprintendente bibliografico per il Veneto
orientale e la Venezia Giulia, con sede a Venezia e competenza estesa
dal 1955 alla zona di amministrazione italiana del Territorio libero di
Trieste. Nel 1956 fondò la [Biblioteca del
popolo](/aib/stor/teche/ts-sta.htm) di Trieste (ora Biblioteca statale
\"Stelio Crise\") e ne fu il primo direttore, fino al 1962. A riposo dal
20 agosto 1970, fu poi consulente della Regione Veneto fino al 1973.\

Socio dell\'Associazione italiana biblioteche dal 1936, fu primo
presidente e rappresentante della [Sezione
sarda](/aib/stor/sezioni/sar.htm) all\'Assemblea di Palermo (1948) e poi
vicepresidente fino al trasferimento dall\'isola. Presidente della
[Sezione del Veneto orientale e della Venezia
Giulia](/aib/stor/sezioni/ven-or.htm) dal 1957 al 1962 e membro del
[Consiglio direttivo](/aib/stor/cariche54.htm) dal 1957 al 1960,
abbandonò l\'Associazione, per vari dissensi, alla fine del 1962.\
Fino al 1970 fu animatore della rivista «Lettere venete», in cui espose
la sua visione delle biblioteche come luogo di formazione della cultura,
testimoniata dalla presenza, nella rivista, di un notiziario
dell\'Associazione degli scrittori veneti.

Stefano Trovato

Renzo Frattarolo. *Per Renato Papò*. «Accademie e biblioteche
d\'Italia», 53 (1985), n. 6, p. 346-347.

*Studi di biblioteconomia e storia in onore di Renato Papò*, a cura di
Giuseppe Franco Viviani. Verona: \[s.n.\], 1988. 191 p. Contiene: *Nota
bio-bibliografica di Renato Papò*, p. 11-19.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 138-139 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 346-347.

Stefano Trovato. *Renato Papò*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 451-466, con l\'elenco degli scritti e ulteriori
riferimenti bibliografici.

Giovanna Granata. *[Tra autonomia e centralismo: Renato Papò e le
biblioteche popolari in Sardegna
(1947-1954)](http://aibstudi.aib.it/article/view/11802/)*. «AIB studi»,
58 (2018), n. 2, p. 241-255.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-08-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/papo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
