![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Levrero, Undelio

(Genova Bolzaneto 18 marzo 1882 -- Genova 18 febbraio 1964)
:::

Fu assunto dal Comune di Genova nel 1905 come distributore di 2ª classe
alla Biblioteca Berio. Si laureò poi in giurisprudenza all\'Università
di Genova nel 1909. Fu promosso distributore di 1ª classe nel 1911,
ordinatore nel 1921, assistente bibliotecario nel 1924 (in quell\'anno
si sposò) e conservatore nel 1931. Tutta la sua carriera si svolse nel
Comune di Genova, salvo l\'interruzione per la chiamata alle armi nella
Prima guerra mondiale, che combatté in un reparto di artiglieria da
montagna, rientrando in biblioteca nel marzo 1919.\
Nel 1941, in seguito alla morte di [Bignone](bignone.htm) l\'anno
precedente, assunse la direzione della [Biblioteca civica
Berio](/aib/stor/teche/ge-civ.htm), con la qualifica di bibliotecario
capo.\
Condizionato anche dal fatto che la Berio era una biblioteca molto
frequentata, antepose il servizio agli utenti alla messa in sicurezza
dei volumi e dei cataloghi. Dopo il bombardamento navale del 9 febbraio
1941, che portò i primi danni alla Biblioteca, fu sfollata solo la parte
più preziosa del patrimonio, i manoscritti, gli incunaboli, la raccolta
colombiana e il fondo Torre, costituito da esemplari particolarmente
rari. All\'inizio del novembre 1942 suggerì di trasportare in luogo
sicuro la maggior parte del patrimonio librario rimasto in sede, ma era
troppo tardi: in seguito ai bombardamenti aerei del 7 e soprattutto del
13 novembre due terzi del patrimonio andò distrutto e l\'edificio fu
danneggiato gravemente. La Biblioteca fu chiusa al pubblico e nel marzo
1943 i volumi scampati all\'incendio furono ricoverati a Voltaggio
nell\'entroterra.\
Nell\'ottobre 1945, collocato in soprannumero per raggiunti limiti
d\'età e di servizio, lasciò la direzione della Biblioteca, pur
continuando a prestare servizio, e fu poi collocato a riposo il 15
aprile 1947.\
Pubblicò alcuni articoli su manoscritti della Berio, con particolare
attenzione per quelli di carattere cartografico, nei periodici «Genova»,
«A Compagna» e «Il raccoglitore ligure». Il suo contributo sul
cartografo Matteo Vinzoni fu premiato dall\'amministrazione comunale e
pubblicato sulla rivista municipale nel 1932.\
Lasciò i suoi libri alla Biblioteca Berio.

Laura Malfatto

g\. p. \[Giuseppe Piersantelli\]. *Ricordo di Undelio Levrero*. «La
Berio», 4 (1964), n. 1, p. 45.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 111 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2022-09-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/levrero.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
