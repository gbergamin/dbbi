![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pagetti.jpg){height="250"}

## Pagetti, Renato

(Milano 1º novembre 1919 -- Milano 10 ottobre 1979)

Prese parte alla Seconda guerra mondiale come ufficiale di fanteria dal
1941 al 1943, sul fronte balcanico, e conseguì poi a gennaio 1944 la
laurea in materie letterarie all\'Università cattolica. Assunto nel
maggio 1944 dall\'amministrazione comunale di Milano, vi fece il
tirocinio per qualche mese in diversi uffici, prima di essere assegnato
alla Ripartizione educazione, dove fino al 1947 ebbe l\'incarico di
dirigere le scuole serali del Comune, nelle quali continuò a insegnare
lettere e tecnica grafica e pubblicitaria fino al 1958.\
Il suo trasferimento alla Biblioteca civica data dal gennaio 1948,
quando già esercitava contemporaneamente le funzioni di segretario del
Piccolo teatro di Milano (incarico che conservò fino al 1957): diresse
nei primi tempi la Sezione periodici e fece pratica di catalogazione, e
quando la Biblioteca si trasferì dal Castello Sforzesco a Palazzo
Sormani (1956) fu *magna pars* nelle operazioni di trasferimento e di
organizzazione dei servizi nella nuova sede. Emersero in quella
circostanza le spiccate qualità e inclinazioni dell\'uomo d\'azione, che
considerava la biblioteca come istituto di promozione sociale, di
educazione permanente, civile e politica, degli adulti, per cui con
grande impegno si diede alle attività di animazione culturale, come le
mostre, l\'organizzazione di conferenze e dibattiti, e all\'estensione
dei servizi fuori della biblioteca con l\'incremento delle sezioni
periferiche, che si adoperò perché aumentassero di numero e
migliorassero il loro funzionamento. Il servizio, in particolare, delle
biblioteche delle scuole, che veniva gestito centralmente dalla
Biblioteca comunale, ebbe in lui l\'organizzatore e propugnatore
fervente. Sicché quando, col pensionamento del direttore
[Bellini](bellini.htm), che era stato il suo maestro, la direzione della
Biblioteca fu affidata ai due bibliotecari Pagetti (già nominato
vicedirettore nel 1960) e [Raggi](raggi.htm), continuò a sviluppare la
sua azione in questa direzione, incrementando i servizi e istituendo
nuove sezioni, come la discoteca e la filmoteca.\
Il 1º aprile 1964 fu nominato a pieno titolo direttore della [Biblioteca
comunale di Milano](/aib/stor/teche/mi-com.htm) -- mentre Raggi continuò
a dirigere il catalogo collettivo delle biblioteche milanesi -- e
mantenne l\'incarico fino alla morte.\

Il prestigio che andava acquistando, attraverso la sua azione,
nell\'ambiente dei bibliotecari lo portò pian piano ad essere un
elemento di rilievo nell\'Associazione italiana biblioteche, di cui era
socio dal dopoguerra, e in cui fu chiamato a far parte di varie
commissioni. Nel 1964 fu eletto nel [Consiglio
direttivo](/aib/stor/cariche60.htm), confermato nel 1967, come
vicepresidente, e fu poi [presidente](/aib/stor/cariche69.htm) per due
trienni, dal 1969 al 1975. Durante la sua presidenza l\'AIB si impegnò
decisamente a favore del ruolo delle Regioni in campo bibliotecario e
furono adottate alcune importanti innovazioni organizzative: una quota
associativa più adeguata, proporzionata allo stipendio percepito, a
somiglianza di quanto in uso presso molte associazioni straniere; una
più larga effettiva partecipazione dei soci, mediante la costituzione di
gruppi di lavoro e commissioni di studio, ai quali competeva soprattutto
lo svolgimento del lavoro scientifico; la partecipazione sistematica di
almeno un rappresentante di ciascuno di questi gruppi e commissioni al
congresso internazionale annuale dell\'IFLA.\
Per molti anni fu direttore della rivista «Città di Milano» e compì
viaggi di studio in Inghilterra, Francia, Danimarca, Svezia, Grecia,
Turchia e Irak.\
Un fondo di sue carte è conservato alla Biblioteca comunale di Milano.

Giorgio De Gregori

Giorgio De Gregori. *Ricordo di Renato Pagetti*. «Bollettino
d\'informazioni AIB», [20 (1980), n.
1/2](https://riviste.aib.it/index.php/boll/issue/view/867/showToc), p.
57-62. Ristampato con aggiunte e correzioni, Roma: AIB, 1980, 14 p.: 1
ritratto.

Giorgio De Gregori. *[Renato Pagetti e il rinnovamento
dell\'Associazione italiana
biblioteche](https://bollettino.aib.it/article/view/8132/7269)*.
«Bollettino AIB», 36 (1996), n. 2, p. 141-148.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 137-138 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 341-342.

Anna Maria Rossato. [*Pagetti,
Renato*](http://www.treccani.it/enciclopedia/renato-pagetti_%28Dizionario-Biografico%29/).
In: *Dizionario biografico degli italiani*. Vol. 80. Roma: Istituto
della Enciclopedia italiana, 2014, p. 274 (voce disponibile solo in
rete), con un elenco di scritti e ulteriori riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2021-03-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pagetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
