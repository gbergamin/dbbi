![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tonini.jpg){height="250"}

## Tonini, Carlo

(Rimini 21 agosto 1835 -- Rimini 12 dicembre 1907)

Si laureò in giurisprudenza all\'Università di Roma nel 1857 (o, secondo
il Pecci, nel giugno 1854), fu poi insegnante di lettere nel Ginnasio e
nel Liceo di Rimini e pubblicò alcuni componimenti in versi e traduzioni
poetiche dal greco e latino. Si propose di redigere una raccolta di
*Vite d\'insigni italiani*, di cui pubblicò però soltanto quella di
Pitagora (1873).\
Dal novembre 1874 diresse la Biblioteca civica Gambalunga di Rimini,
succedendo al padre Luigi (1807-1874), di cui scrisse anche una
biografia. Non fece interventi sull\'ordinamento della Biblioteca così
come l\'aveva lasciato il padre, ma ne continuò i lavori, completando
fra l\'altro il regesto delle pergamene dell\'Archivio per i secoli più
recenti. Collocato a riposo dal Comune un anno prima della morte, aveva
continuato a prestarvi la sua opera gratuitamente.\
Fu anche ispettore onorario ai monumenti e scavi, membro della
Commissione araldica e socio corrispondente della Deputazione di storia
patria per le province di Romagna dal 1883.\
Dopo la nomina alla direzione della Biblioteca si dedicò soprattutto a
lavori di storia locale, pur se generalmente compilativi, pubblicando
due volumi su *La coltura letteraria e scientifica in Rimini dal secolo
XIV ai primordi del XIX* (1884), curando i vol. 4 e 5 (1880 e 1882)
della *Storia di Rimini* del padre e stendendo l\'ultimo, per i secoli
XVI-XVIII (1887-1888, 2 vol.) e quindi il *Compendio* (1895-1896, 2
vol.) che era già nei piani di Luigi. Aggiornò inoltre la *Guida del
forestiere nella città di Rimini* già redatta dal padre, che continuò ad
essere ripubblicata anche dopo la sua morte.\
A Rimini gli sono stati intitolati una scuola e un viale.

Alberto Petrucciani

Angelo De Gubernatis. *Dizionario biografico degli scrittori
contemporanei*. Firenze: coi tipi dei Successori Le Monnier, 1879, p.
1260 (che indica come data di nascita il 25 agosto).

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 883.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1406 (che indica come data di
nascita il 28 agosto).

Teodoro Rovito. *Dizionario bio-bibliografico dei letterati e
giornalisti italiani contemporanei*. Napoli: Tip. Melfi & Joele, 1907,
p. 234-235.

Gaetano Gasperoni. *Carlo Tonini*. (Medaglioni romagnoli). «La Romagna»,
4 (1907), n. 3, p. 175-176.

G. G. \[Gaetano Gasperoni\]. *Carlo Tonini*. «La Romagna», 5 (1908), n.
1, p. 81.

Giuseppe Albini. *I Tonini, storici di Rimini*. Bologna: Libreria
editrice Augusto Gherardi, 1911. 25 p.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 543-544.

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 421 (Enciclopedia biografica e
bibliografica italiana; 38).

Giuseppe Pecci. *Carlo Tonini e il* Manicomio di Monte Parnaso*,
poemetto anticarducciano inedito in sesta rima*. In: *Studi riminesi e
bibliografici in onore di Carlo Lucchesi*. Faenza: F.lli Lega, 1952, p.
153-172 (che indica come data di nascita il 28 agosto).

Carlo Lucchesi. *I due Tonini e Aldo Francesco Massera bibliotecari
della Gambalunghiana di Rimini*. «Atti e memorie / Deputazione di storia
patria per le province di Romagna», n.s., 5 (1953/54), p. 221-236 (che
indica come data della morte il 14 dicembre). Pubblicato nel 1957.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 432 (che lo dice nato il 28 agosto).

*Aldo Francesco Massèra tra scuola storica e nuova filologia: giornate
di studio: Università di Ginevra, 2-3 dicembre 2015*, a cura di Anna
Bettarini Bruni e Roberto Leporatti; *Rimini, Biblioteca Gambalunga, 16
aprile 2016*, a cura di Paola Delbianco. Lecce: Pensa multimedia, 2018,
all\'indice.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-02-11, ultimo aggiornamento 2021-02-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tonini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
