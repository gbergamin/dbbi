![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](campana.jpg){height="250"}

## Campana, Augusto

(Santarcangelo di Romagna RN 22 maggio 1906 -- Santarcangelo di Romagna
RN 7 aprile 1995)

Studioso estremamente precoce, appena diciannovenne riceve dal Comune di
Santarcangelo l\'incarico di riordinare la piccola biblioteca locale,
della quale pubblica nello stesso anno un breve saggio descrittivo. Dal
settembre 1926 al maggio 1927 viene chiamato a reggere temporaneamente
la direzione della Malatestiana di Cesena, resasi vacante a seguito
della chiamata di [Manlio Torquato Dazzi](dazzi.htm) (che era stato suo
professore di storia dell\'arte al Liceo di Cesena) alla Biblioteca
Querini-Stampalia di Venezia. Dopo aver partecipato come esterno, su
invito di [Domenico Fava](favad.htm), all\'allestimento della Mostra del
libro emiliano tenutasi nel 1928 alla Biblioteca Estense di Modena, nel
novembre 1932 si laurea in lettere presso l\'Ateneo bolognese con
[Albano Sorbelli](sorbelli.htm), discutendo una tesi dal titolo *La
Biblioteca Malatestiana e le altre minori del Forlivese* (che riprende,
in forma ampliata e con l\'aggiunta delle note, il suo lavoro sulle
*Biblioteche della provincia di Forlì* apparso qualche mese prima nel
volume *Tesori delle biblioteche d\'Italia: Emilia e Romagna*, a cura di
Domenico Fava, per i tipi della Hoepli). Le posizioni di non
allineamento nei confronti del regime fascista, manifestate già in età
giovanile, gli precludono quella carriera bibliotecaria alla quale
pareva destinato da un\'inclinazione naturale e dall\'unanime
riconoscimento da parte di maestri e studiosi dell\'ambito bibliotecario
come Fava, Dazzi e Carlo Piancastelli.\
Nel 1935 lascia la Romagna -- al cui ambiente culturale, tuttavia,
resterà sempre legato -- per trasferirsi a Roma. Qui si impiega prima
come addetto provvisorio (dal 1º aprile 1935) e poi dal 1º settembre
1938 come scrittore di ruolo presso la Biblioteca apostolica vaticana,
per interessamento del suo prefetto, il cardinale [Giovanni
Mercati](mercati.htm), col quale da anni era in assiduo contatto
epistolare. In quell\'ambiente cosmopolita, dove Campana è entrato in
qualità di esperto di storia romagnola e dove gli viene affidata la
catalogazione di una serie di manoscritti latini tra i più famosi e
studiati, cresce rapidamente la sua fama di competente e versatile
esperto in campo bibliografico e storico-filologico.\

L\'armistizio dell\'8 settembre 1943 lo coglie a Santarcangelo, dove si
trovava in vacanza: riuscirà a rientrare alla Vaticana solo nel dicembre
del 1945. Nei due anni di forzata permanenza in Romagna, frattanto,
aveva assunto la reggenza di alcuni istituti culturali di Rimini, tra
cui la Biblioteca Gambalunghiana in sostituzione di [Carlo
Lucchesi](lucchesi.htm): quest\'ultima, grazie alla presenza assidua e
al costante controllo da lui operato sulle raccolte, uscirà quasi
intatta dalle distruzioni e dalle razzie del periodo bellico.\
Profondo conoscitore e studioso autorevole della storia della Romagna,
coltivata fin da giovanissimo in un\'ottica scevra dai campanilismi e
dalla sterile erudizione provinciale (numerosi i suoi scritti di
argomento locale, pubblicati in periodici e miscellanee per tutto
l\'arco della vita), nel 1949 fonda la Società di studi romagnoli, di
cui sarà presidente nei primi cinque anni: in questa veste promuove
importanti convegni aperti alla partecipazione di studiosi stranieri e
fonda la rivista «Studi romagnoli», alla quale collabora assiduamente
fino al 1955.\
Nel 1954, in qualità di presidente del Comitato per le celebrazioni del
V centenario della Biblioteca Malatestiana (nell\'ambito delle quali
aveva promosso la Mostra storica del libro in Romagna e il Convegno
internazionale di storia delle biblioteche), tiene il discorso
introduttivo al IX Congresso nazionale dell\'Associazione italiana per
le biblioteche, che si svolgeva a Cesena. Un anno dopo, in seguito alla
morte di [Carmine Starace](starace.htm), gli subentra nel [Consiglio
direttivo](/aib/stor/cariche54.htm) nazionale dell\'Associazione, a cui
aveva aderito già dal 1948.\
Mentre continua a mantenere l\'impiego presso la Vaticana, si dedica
alle discipline filologiche e paleografiche con numerosi studi e
pubblicazioni, acquisendo una riconosciuta autorevolezza all\'interno
della comunità degli studiosi. Nel 1950 accoglie l\'invito -- dovuto
all\'iniziativa di Delio Cantimori e Giorgio Pasquali -- a tenere presso
la Scuola normale superiore di Pisa un corso libero di Paleografia (poi,
dal 1955/56 al 1958/59, Storia della letteratura latina medioevale ed
umanistica con esercitazioni di Paleografia, e dal 1959/60 al 1961/62
Filologia medioevale ed umanistica). Conseguita nel 1951 la libera
docenza in Storia della letteratura latina medievale e in Paleografia e
diplomatica, nel 1958 assume per un anno anche l\'insegnamento di
Paleografia alla Scuola speciale per archivisti e bibliotecari
dell\'Università di Roma. Alla fine del 1959 lascia la Biblioteca
Vaticana e diventa professore di ruolo di Paleografia e diplomatica
all\'Università di Urbino. Viene infine chiamato nel 1965 a ricoprire la
cattedra di Letteratura umanistica presso l\'Ateneo romano, dove
insegnerà fino al 1976, anno del suo pensionamento, tenendo anche
l\'incarico di Codicologia alla Scuola speciale per archivisti e
bibliotecari a partire dal 1969/70. Benché ormai settantenne, accetta
nel 1976 l\'insegnamento di Epigrafia presso la Scuola nazionale di
archeologia.\
Dal giugno 1963 al dicembre 1964 assume di nuovo la reggenza della
Biblioteca Malatestiana di Cesena, affiancando all\'attività di
direttore quella di organizzatore di una serie di eventi culturali, in
occasione delle celebrazioni per il V centenario della morte di
Malatesta Novello e per i cinquant\'anni dalla morte di [Renato
Serra](serra.htm) (già direttore della biblioteca dal 1909 al 1915).
Nello stesso anno fu coordinatore del Gruppo V-Biblioteche Archivi in
seno alla Commissione Franceschini, elaborando la relazione sulla tutela
dei beni librari e archivistici e quella sui beni epigrafici, confluite
poi nella pubblicazione degli atti della commissione dal titolo *Per la
salvezza dei beni culturali in Italia* (1967).\
Collaborò a importanti repertori, come il *Dizionario biografico degli
italiani* e l\'*Enciclopedia italiana*, e a riviste come «Italia
medievale e umanistica», di cui fu anche fondatore. In ambito
bibliotecario pubblicò importanti contributi, tra cui quelli sulla
biblioteca del Poliziano e sulla Biblioteca della Cattedrale di
Benevento. Suoi articoli sono comparsi su «Accademie e biblioteche
d\'Italia», «La bibliofilia», «Bollettino dell\'Istituto di patologia
del libro», «Bullettino dell\'Archivio paleografico italiano».\
Tra il 1986 e il 1987 gli fu conferita la cittadinanza onoraria prima di
Cesena e poi di Rimini, e venne inoltre nominato socio corrispondente
dell\'Accademia nazionale dei Lincei.\
La sua ricchissima biblioteca (circa 25.000 volumi e 15.000 opuscoli),
notificata con decreto ministeriale per il suo valore, e le sue carte,
con un consistente carteggio, sono state acquisite nel 1998 dalla
Fondazione Cassa di risparmio di Rimini, di cui Campana era stato tra i
soci, e sono depositate presso la Biblioteca Gambalunga di Rimini.

Elisabetta Francioni

*Miscellanea Augusto Campana*. Padova: Antenore, 1981. 2 vol. (XVII, 780
p. compless.): 23 tav., 1 ritr. (Medioevo e umanesimo; 44-45). Contiene
fra l\'altro Enzo Cecchini - Adriano Gattucci - Piergiorgio Parroni -
Piergiorgio Peruzzi, *Saluto*, p. XI-XII.

Alfredo Stussi. *Ricordo di Augusto Campana (1906-1995)*. «Lettere
italiane», 47 (1995), n. 3, p. 461-466, con una premessa di Vittore
Branca.

Renzo Cremante. *Quegli occhi sembrano sempre indagare: ricordo di
Augusto Campana*. «IBC», 3 (1995) n. 4/5, p. 5-6.

Pasquale Smiraglia. *Augusto Campana*. (Membri dell\'Istituto
scomparsi). «Studi romani», 43 (1995) n. 3/4, p. 331-332, con una
fotografia (con varie inesattezze).

Ginette Vagenheim. *Augusto Campana e l\'epigrafia*, con una premessa di
Giancarlo Susini. «Epigraphica», 57 (1995), p. 173-185: ill.

\[Carlo Dionisotti\]. *In memoria di Augusto Campana*. «Italia
medioevale e umanistica», 36 (1993), p. 1-46. Pubbl. nel 1996.

Pasquale Smiraglia. *Augusto Campana (1906-1995)*. (Commemorazioni).
«Archivio della Società romana di storia patria», 119 (1996), p.
331-333. Pubbl. nel 1997.

*Testimonianze per un maestro: ricordo di Augusto Campana: Roma, 15-16
dicembre 1995*, a cura di Rino Avesani. Roma: Edizioni di storia e
letteratura, 1997, con bibliografia degli scritti a cura di Michele Feo.

Raffaello Baldini. *Il \"professor Campana\": ricordo di un poeta*.
«IBC», 5 (1997) n. 3, p. 5-7.

Carlo Dionisotti. *Augusto Campana*. In: *Ricordi della scuola
italiana*. Roma: Edizioni di storia e letteratura, 1998, p. 533-572
(riprende il contributo pubblicato nel 1996).

Franca Arduini. *Fra biografia e bibliografia: il contributo di Augusto
Campana alla storia delle biblioteche*. In: *Vetustatis indagator:
scritti offerti a Filippo Di Benedetto*, a cura di Vincenzo Fera e
Augusto Guida. Messina: Centro interdipartimentale di studi storici,
1999, p. 399-414.

Enzo Pruccoli. *La biblioteca di uno studioso romagnolo*. In: *La
biblioteca di uno studioso romagnolo: annotazioni e divagazioni su
alcuni libri di Augusto Campana: guida breve alla mostra \... : Rimini,
autunno 1999-primavera 2000*, a cura di Enzo Pruccoli e Chiara
Giovannini. Rimini: Fondazione Cassa di risparmio: Ramberti arti
grafiche, 1999, p. 7-26.

Rino Avesani. *Augusto Campana bibliofilo e studioso d\'eccellenza*. In:
*Collezionismo, restauro e antiquariato librario: convegno
internazionale di studi e aggiornamento professionale per librai
antiquari, bibliofili, bibliotecari conservatori, collezionisti e
amatori di libri, Spoleto, Rocca Albornoziana, 14-17 giugno 2000*, a
cura di Maria Cristina Misiti. Milano: Sylvestre Bonnard, 2002, p.
49-61.

*Augusto Campana e la Romagna*, a cura di Andrea Cristiani e Manuela
Ricci. Bologna: Patron, 2002. IX, 339 p.: ill. Atti del convegno tenuto
a Santarcangelo di Romagna, 5-6 aprile 1997.

*Omaggio ad Augusto Campana*, a cura di Cino Pedrelli. Cesena: Società
di studi romagnoli, 2003. 558 p.: ill. Contiene gli atti del convegno su
Campana tenuto a Cesena il 14-15 novembre 1997 e alcuni suoi inediti.

Antonio Sorella. *Augusto Campana e gli incunaboli della tipofilologia
in Italia*. «Ecdotica», 1 (2004), p. 211-218 (Premessa a due scritti di
Campana).

Alfredo Trifogli. *In ricordo di Augusto Campana*. «Memorie
dell\'Accademia marchigiana di scienze, lettere ed arti», 38
(1999-2000), p. 33-35. Il volume, pubblicato nel 2005, contiene anche:
Piergiorgio Parroni, *Ricordo di Augusto Campana*, p. 37-43; Sergio
Sconocchia, *Augusto Campana: lineamenti di un maestro*, p. 45-67; Rino
Avesani, *La leggenda del beato Nino*, p. 69-87.

Piergiorgio Parroni. *Augusto Campana: la vita come ricerca*.
«Letteratura & società», 7, n. 2 (mag.-ago. 2005), p. 57-66.

Rino Avesani. *Andiamo \"a sentire che cosa ne dice Campana\"*. In: *Il
dono di Malatesta Novello: atti del Convegno, Cesena, 21-23 marzo 2003*,
a cura di Loretta Righetti e Daniela Savoia. Cesena: Il Ponte Vecchio,
2006, p. 3-27.

Carla Catolfi. *Campana, Augusto*. In: *Maestri di ateneo: i docenti
dell\'Università di Urbino nel Novecento*, a cura di Anna Tonelli.
Urbino: Università degli studi di Urbino \"Carlo Bo\", 2013, p. 151-168.

Rino Avesani. *Per doverosa memoria: Campana, Battelli, Billanovich,
Kristeller e altri amici*. Macerata: EUM, 2015 (con ulteriori
indicazioni bibliografiche).

Michele Feo. *Augusto Campana biografo e continuatore degli studi di
Massèra*. In: *Aldo Francesco Massèra tra scuola storica e nuova
filologia: giornate di studio: Università di Ginevra, 2-3 dicembre
2015*, a cura di Anna Bettarini Bruni e Roberto Leporatti; *Rimini,
Biblioteca Gambalunga, 16 aprile 2016*, a cura di Paola Delbianco.
Lecce: Pensa multimedia, 2018. p. 573-659.

Enrico Pio Ardolino. *Prime ricerche su Augusto Campana e il Convegno
internazionale di storia delle biblioteche (1954)*. «Nuovi annali della
Scuola speciale per archivisti e bibliotecari», 33 (2019), p. 397-430.

Enrico Pio Ardolino. *\"Mi perdoni se tiro l\'acqua al mio mulino\":
ancora su Augusto Campana e il Convegno internazionale di storia delle
biblioteche (1954)*. In: *Libri, biblioteche e società: studi per Rosa
Marisa Borraccini*, a cura di Alberto Petrucciani, Valentina Sestini,
Federico Valacchi. Macerata: EUM, 2020, p. 321-334.

Si ringrazia il prof. Rino Avesani per le notizie gentilmente fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-18, ultimo aggiornamento 2021-02-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/campana.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
