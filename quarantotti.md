![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](quarantotti.jpg){height="250"}

## Quarantotti Gambini, Pier Antonio

(Pisino d\'Istria 23 febbraio 1910 -- Venezia 22 aprile 1965)

Dopo le scuole superiori a Capodistria si iscrisse a giurisprudenza
all\'Università di Milano, passando poi a Modena, a Roma e dal 1935 a
Torino, dove conseguì la laurea in giurisprudenza nel luglio 1937 con
una tesi su *I nobili delle città istriane e i loro privilegi, con
particolare riguardo ai nobili di Rovigno*.\
Già dal 1931 aveva cominciato a pubblicare novelle e altri testi
letterari, su «Solaria» e in altre sedi, con l\'apprezzamento di Saba,
di cui era diventato amico a Trieste, di Montale e di Bonsanti. Lavorò
per qualche tempo per la Società di navigazione Italia ma si dedicò
soprattutto a collaborazioni giornalistiche, anche con corrispondenze
dall\'estero.\
Dall\'aprile 1942 fu incaricato della direzione della [Biblioteca civica
di Trieste](/aib/stor/teche/ts-civ.htm) e dell\'archivio diplomatico
collegato, dedicandosi intensamente alla protezione del patrimonio dai
rischi bellici e mantenendo viva la Biblioteca anche come luogo
d\'incontro e, durante la Resistenza, di attività antifascista.\
Dovette abbandonare Trieste e la Biblioteca dopo l\'occupazione da parte
delle milizie jugoslave e fu poi oggetto di un incredibile processo di
epurazione, col pretesto che la sua nomina era avvenuta senza un
regolare concorso.\
Verso la fine del 1945 si trasferì a Venezia, dove diresse l\'emittente
clandestina \"Radio Venezia Giulia\" fino alla sua chiusura nel 1949.\
Nel 1947 pubblicò da Einaudi il suo romanzo più fortunato, *L\'onda
dell\'incrociatore*, e continuò in seguito un\'intensa attività di
narratore, oltre a pubblicare poesie e prose di viaggio e a collaborare
a «La stampa», al «Corriere della sera» e ad altri giornali.\

Fu anche presidente dell\'Associazione degli scrittori veneti, eletto
nel 1964.\
Al suo nome è stata intitolata, nel dicembre 1998, una biblioteca di
pubblica lettura appartenente al Sistema bibliotecario comunale di
Trieste.\
Le sue carte, insieme ad altre carte familiari, e i libri d\'interesse
locale suoi e di altri esponenti della famiglia sono conservati presso
l\'Istituto regionale per la cultura istriano-fiumano-dalmata di
Trieste.

Alberto Petrucciani

P. A. Quarantotti Gambini. *Un antifascista epurato*. Milano: a cura
dell\'autore, 1946. 16 p.

P. A. Quarantotti Gambini. *Primavera a Trieste: ricordi del \'45*.
\[Milano\]: Mondadori, 1951. 320 p. (La Medusa degli italiani; 58).

*Pier Antonio Quarantotti Gambini*. In: *Ritratti su misura di scrittori
italiani*, a cura di Elio Filippo Accrocca. Venezia: Sodalizio del
libro, 1960, p. 347 (testimonianza di Giani Stuparich).

*Celebrazione di P. A. Quarantotti Gambini: discorso di Carlo Bo*.
Trieste: Circolo della cultura e delle arti, 1968. 37 p.: 1 ritratto.
Con interventi di Marcello Spaccini e Bruno Maier.

Oliviero Honoré Bianchi. *A dieci anni dalla scomparsa: Trieste in
memoria di P. A. Quarantotti Gambini*. «Lettere venete», n. 40/42
\[1977?\], p. 99-101.

Bruno Maier. *Pier Antonio Quarantotti Gambini a venti anni dalla
morte*, in *Dimensione Trieste: nuovi saggi sulla letteratura
triestina*. Milano: Istituto propaganda libraria, 1987, p. 246-251.

Giulia Iannuzzi. *[Quarantotti Gambini, Pier
Antonio](https://www.treccani.it/enciclopedia/quarantotti-gambini-pier-antonio_%28Dizionario-Biografico%29/)*.
In: *Dizionario biografico degli italiani*. Vol. 85. Roma: Istituto
della Enciclopedia italiana, 2016, p. 789-791, con ulteriori riferimenti
bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-02-03, ultimo aggiornamento 2022-09-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/quarantotti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
