![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Levi, Eugenia

(Firenze 10 maggio 1919 -- Firenze 18 luglio 1999)
:::

Eugenia Laura Levi, figlia di Giulio Augusto e Giuseppina Lucignani,
dopo il conseguimento della maturità classica al Liceo Galileo di
Firenze nel 1938 si iscrisse alla Facoltà di lettere e filosofia,
laureandosi il 4 novembre 1941 in lettere con una tesi in storia
dell\'arte su *Il problema di Giottino*, relatore Mario Salmi. Dalla
tesi di laurea pubblicò nel 1942 un saggio sulla «Rivista d'arte»,
firmandosi Eugenia Lucignani, nome che usò frequentemente da quel
momento per motivi di discriminazione razziale, essendo il padre ebreo.\
Nell\'anno scolastico 1941/42 insegnò materie letterarie, non di ruolo,
alla Scuola media Lorenzo il Magnifico.\
Dal novembre 1942 entrò alla Biblioteca nazionale centrale di Firenze
come avventizia di prima categoria, in sostituzione di [Giovanni
Semerano](semerano.htm) richiamato al fronte, ai sensi della legge 1940
n. 739, distinguendosi da subito tanto che la direttrice [Anna Saitta
Revignas](saitta.htm), che l\'aveva destinata alla Sezione manoscritti
con l\'incarico dell\'ordinamento di alcuni gruppi di autografi, ne
scrisse in una nota del giugno 1943: «elemento prezioso», «diligente e
volenterosa», si segnala «per cultura, precisione e per attaccamento al
lavoro», oltre che per «spiccato senso della disciplina e d\'ordine»,
qualità unite «alla conoscenza tecnica dei lavori bibliografici e a
quella della paleografia greca e latina». Sempre nel giugno 1943
conseguì il diploma di bibliotecario presso la Scuola per bibliotecari e
archivisti paleografi dell\'Università di Firenze con una tesi dedicata
ai corali miniati della Chiesa di S. Croce, relatore Mario Salmi,
specializzandosi in Storia della miniatura, materia nella quale acquisì
ben presto una riconosciuta perizia, con pubblicazioni del settore.\
Pur risultando ufficialmente in servizio alla Biblioteca nazionale fino
al 16 dicembre 1943, data del rientro in ruolo di Semerano, visse in
clandestinità con i genitori presso amici a Firenze dall\'ottobre 1943,
sostenuta dalla Saitta, con la quale si mantenne in contatto e che ne
chiese il reintegro dopo che il Ministero l\'aveva sostituita nel
servizio con altra persona. Il contenzioso tra la direttrice della
Nazionale e il Ministero si concluse però nella primavera del 1944 con
il licenziamento della Levi per «allontanamento dal lavoro».\
Riprenderà la collaborazione con la BNCF soltanto nel 1945, entrando
come volontaria di gruppo A, con l\'incarico di riprendere il lavoro di
ordinamento di alcuni gruppi di autografi oltre che della «schedatura
delle opere italiane per la redazione del Bollettino delle pubblicazioni
italiane» e curando «particolarmente il regolare funzionamento delle
legge sul diritto di stampa». L\'esperienza sugli autografi maturata in
questo periodo si rivelerà fondamentale per lei quando una decina
d\'anni dopo assumerà la responsabilità del settore Rari della
biblioteca.\
Nel frattempo trovò occupazione nelle scuole superiori: dal 27 novembre
1944 al 30 giugno 1945 fu incaricata dell\'insegnamento di Storia
dell\'arte al Liceo-ginnasio statale Michelangelo di Firenze e nello
stesso periodo fu assistente, sempre di Storia dell\'arte, presso
l\'Accademia di belle arti. La sua collaborazione con l\'Accademia
proseguì fino al 30 giugno 1947 per riprendere nel settembre dello
stesso anno fino al 30 giugno 1950.\
Nel febbraio 1948 la direttrice della Biblioteca nazionale [Anita
Mondolfo](mondolfo.htm) ne sollecitò l\'assunzione in ruolo per il
«molto buon aiuto, per le sue ottime qualità intellettuali, per la sua
estesa cultura e per diligenza nei lavori di ricollocamento e di
riordinamento del materiale di pregio proveniente dai rifugi di
protezione antiaerea». Entrò in ruolo come vice-aiutobibliotecaria dal
1º maggio 1950, passando due mesi dopo vice-bibliotecaria, nella
carriera direttiva, avendo vinto entrambi i concorsi espletati nello
stesso anno. Destinata alla Biblioteca nazionale, in questo periodo
collaborò in particolare con [Casamassima](casamassima.htm) alla
preparazione del *Soggettario*.\
Dal dicembre 1952 venne distaccata su sua richiesta alla Biblioteca
Laurenziana per lo studio di alcuni manoscritti, finalizzato alla
compilazione dell\'indice degli *Inventari dei manoscritti italiani
delle biblioteche di Francia* di [Giuseppe Mazzatinti](mazzatinti.htm)
da pubblicarsi nella collana «Indici e cataloghi», rimasto poi inedito e
probabilmente mai concluso. Nel maggio 1953 venne promossa bibliotecaria
di 2ª classe e nel novembre 1956 bibliotecaria di prima classe. Si
trasferì stabilmente alla Laurenziana dal febbraio 1954, lavorando alla
sezione manoscritti e a quella degli stampati. Risulta, inoltre, avervi
svolto mansioni di vicedirettore durante la direzione di Berta Maracchi
Biagiarelli, che amava definirla sua «valente collaboratrice e
specializzata nello studio dell\'antica miniatura».\
Dopo l\'avvicendamento alla direzione della Laurenziana chiese di
tornare alla Nazionale, dal dicembre 1957, direttore [Alberto
Giraldi](giraldi.htm), che le affiderà l\'incarico di conservatore della
Sala manoscritti e rari che manterrà per quattordici anni guadagnandosi
la stima dei colleghi e degli studiosi frequentatori della biblioteca.
Dal luglio 1961 venne promossa direttore di biblioteca di 3ª classe. Nel
corso degli anni Sessanta pubblicò i risultati di ricerche condotte sui
fondi della Nazionale, in particolare su alcuni autografi di
Machiavelli, oltre all\'*Indice delle fonti dell\'edizione nazionale
delle opere di Galileo Galilei* (1968). Dal 18 giugno 1968 fu promossa
direttore di biblioteca di 2ª classe.\
Nel febbraio 1971 il Ministero ne dispose il trasferimento in
Laurenziana in sostituzione di [Filippo Di Benedetto](dibenedetto.htm)
che ne prese il posto in Nazionale due mesi dopo, nonostante il suo
ricorso. Nel corso del 1972 divenne direttore di 1ª classe e nell\'anno
successivo, fino a maggio, fu direttrice reggente della [Biblioteca
Laurenziana](/aib/stor/teche/fi-lau.htm). Dal 24 maggio 1973 ebbe anche
l\'incarico della direzione della Biblioteca universitaria di Pisa, che
mantenne per poche settimane a seguito della decisione di chiedere il
collocamento a riposo, che le fu concesso con provvedimento del 26
giugno 1973, a decorrere dal 7 giugno.\
Socia dell\'Associazione italiana biblioteche almeno dal 1954, aveva già
preso parte al VII Congresso nazionale tenuto nel 1951 a Milano e Lecco.

Tiziana Stagi

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-04-17, ultimo aggiornamento 2021-12-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/levie.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
