![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](santocono.jpg){height="250"}

## Santocono Russo, Gioacchino

(Noto SR 10 luglio 1916 -- Noto SR 26 agosto 1993)

Dopo essersi laureato in Lettere, si dedicò allo studio
dell\'archeologia e dei beni artistici presenti nella città di Noto.
Insegnò per diverso tempo nelle scuole medie superiori e collaborò a
varie testate giornalistiche con articoli su beni culturali di interesse
locale.\
Nel 1950 assunse la direzione della Biblioteca comunale di Noto,
sostituendo lo zio [Domenico Russo](russod.htm).\
Dotato di una mentalità aperta alle moderne soluzioni organizzative,
riordinò il materiale librario con molta efficacia, venendo incontro
alle esigenze degli studiosi e dando particolare rilievo ai tesori
conservati in biblioteca, attraverso le mostre del libro antico e vari
scritti su codici, incunaboli, rarità bibliografiche e oggetti d\'arte
della Biblioteca comunale. Grazie al suo impegno e alla fattiva
collaborazione con la Soprintendenza bibliografica di Catania,
moltissime opere furono salvate da una terribile invasione di tarme che
negli anni Cinquanta minacciò seriamente il patrimonio librario.\
La sua competenza e passione per lo studio dell\'archeologia locale lo
indusse a realizzare, negli anni Sessanta, un ricco «Antiquarium» nei
locali della Biblioteca e a pubblicarne una guida (1963). Luigi Bernabò
Brea, soprintendente archeologico per la Sicilia orientale, grazie ai
tanti meriti acquisiti nel settore, lo fece nominare ispettore
onorario.\
Pubblicò numerosi contributi artistici e archeologici, relativi
soprattutto ai manufatti rinvenuti durante i suoi scavi, sulla rivista
«Netum», con un servizio dal titolo *Gli anni di Eloro* (1964).\
Socio dell\'Associazione italiana biblioteche almeno dal 1954, partecipò
al Congresso nazionale di quell\'anno, tenuto a Taormina, Catania,
Messina e Siracusa, a quello di Spoleto del 1964 e al Corso di
aggiornamento organizzato a Roma nel 1956.

Marco Meucci

Giuseppe Alberto Ginex. *La Biblioteca comunale*. Noto: Orecchia, 1957,
p. 8-26.

Corrado Coppa. *Cosette di storia netina*. Vol. 1. Noto: Arti grafiche
S. Corrado, 1987, p. 10-11.

Emanuele Umberto Muscova. *Alcuni uomini illustri netini*. Noto: Circolo
didattico «Vincenzo Littara», 1998, p. 30.

Marco Meucci. *La Biblioteca comunale di Noto «Principe di
Villadorata»*. Tesi di laurea, Università degli studi di Firenze, anno
accademico 2008/09, p. 22-40.

Si ringrazia la Biblioteca comunale di Noto per la fotografia.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-05-08, ultimo aggiornamento 2022-11-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/santocono.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
