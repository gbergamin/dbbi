![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](crise.jpg){height="250"}

## Crise, Stelio

(Trieste 12 novembre 1915 -- Trieste 5 novembre 1991)

Dopo gli studi liceali a Trieste si laureò in giurisprudenza
all\'Università di Firenze nel 1937, iscrivendosi poi alla Facoltà di
lettere. Richiamato alle armi nel 1938, come ufficiale d\'artiglieria,
partecipò alla campagna di Russia, rientrando in Italia malato nel 1943.
A Trieste conseguì la laurea in lettere nel giugno 1944 e, dopo essere
stato arrestato e incarcerato per un breve periodo, iniziò la carriera
come assistente di Filologia romanza all\'Università di Trieste,
collaborando anche con la Biblioteca della Facoltà di lettere e
filosofia.\
In seguito, dal 1945 al 1958, assunse l\'incarico di direttore della
Biblioteca generale dell\'Università di Trieste.\
Nel novembre 1951 entrò nei ruoli aggiunti dei bibliotecari statali,
assegnato alla Soprintendenza bibliografica per il Veneto orientale e la
Venezia Giulia, di cui fu per molti anni, con [Renato Papò](papo.htm),
vicesoprintendente.\
Alla fine degli anni Cinquanta collaborò alla fondazione e
all\'organizzazione della Biblioteca del Seminario di Trieste, istituita
nel 1960.\
Dal 1963 diresse la [Biblioteca del popolo](/aib/stor/teche/ts-sta.htm)
di Trieste, creando diverse sedi urbane, utilizzando anche un bibliobus
per migliorare il prestito librario e organizzando diverse esposizioni
bibliografiche. Ricevette per questo le *Palmes académiques* del Governo
francese.\
Dall\'aprile 1972, con il trasferimento delle soprintendenze
bibliografiche alle regioni, passò alla Regione Veneto, trasferendosi a
Venezia come vicesoprintendente ai beni librari. Tornò a Trieste come
dirigente della Regione Friuli-Venezia Giulia al principio del 1977
mantenendo l\'incarico fino alla fine del 1978, quando andò in pensione
anticipatamente.\

Socio dell\'AIB dal dopoguerra, fu membro del [Comitato
regionale](/aib/stor/sezioni/ven-or.htm) del Veneto orientale (1950-1953
e 1957-1962) ed ebbe larga parte nell\'organizzazione del X Congresso
nazionale, tenuto a Trieste nel 1956. Collaborò alla collana
«Sollecitazioni» della Sezione AIB del Veneto orientale e della Venezia
Giulia curando una raccolta di scritti sulle *Biblioteche triestine*
(Trieste 1959) e pubblicando un volumetto di ritratti e riflessioni
professionali, *Il bibliotecario curioso* (Venezia 1959).\
Protagonista della vita culturale triestina, fu in contatto con numerose
personalità cittadine (Giotti, Pittoni, Saba, Stuparich) e di passaggio
(Bacchelli, Bo, Gatto, Pampaloni, Pasolini, Piovene, Ungaretti) e amico
di Biagio Marin e di Stanislaus Joyce.\
Nel settembre 2012 gli è stata intitolata la [Biblioteca
statale](/aib/stor/teche/ts-sta.htm) di Trieste.

Miriam Scarabò

Romano Vecchiet. *Sezione Friuli Venezia Giulia* \[*Stelio Crise*\].
«AIB notizie», 4 (1992), n. 1, p. 16.

Stelio Crise. *Scritti*, a cura di Elvio Guagnini. Trieste: Edizioni
Parnaso, 1995. XXXII, 222 p. Contiene anche: Giacomo Borruso, *Ricordo
di Stelio Crise*, p. V-VI; Alberto Tomat, *Una figura europea*, p. VII;
Elvio Guagnini, *Un bibliotecario curioso*, p. IX-XIX; Andrea Balanza,
*Il bibliotecario senza biblioteca*, p. XXI-XXIII; Antonia Ida Fontana,
*Come nasce una biblioteca*, p. XXV-XXVIII; *Nota biografica*, p.
XXIX-XXX; *Nota bibliografica*, p. XXXI-XXXII.

*Stelio Crise (1915-1991): il bibliotecario \"furioso\": mostra
documentaria sul tema Stelio Crise, il bibliotecario curioso: sala delle
esposizioni della Biblioteca statale di Trieste\..., 29 ottobre-21
novembre 2003*. Trieste: Archivio e centro di documentazione della
cultura regionale, 2003. 31 p.: ill. Contiene anche Geno Pampaloni,
*Ricordo di Stelio Crise*, p. 24; Vanni Scheiwiller, *Addio a Stelio
Crise, addio a Trieste*, p. 25, e lettere di Alfonso Gatto, Riccardo
Bacchelli e Giuseppe Ungaretti, p. 26-28.

Romano Vecchiet. *Stelio Crise bibliotecario*. In: *Studi e
testimonianze offerti a Luigi Crocetti*. Milano: Editrice Bibliografica,
2004, p. 457-466.

*Stelio Crise: relazioni e corrispondenze*, a cura di Stefano Crise.
Trieste: Comunicarte, 2011. 251 p.: ill. (Carte comuni; 12).

*Per un bibliotecario curioso: scritti su Stelio Crise*, a cura di Elvio
Guagnini, Maria Angela Fantini, Archimede Crozzoli. Trieste: Università
degli studi di Trieste, Dipartimento di studi umanistici; Ministero per
i beni e le attività culturali, Biblioteca statale \"Stelio Crise\" di
Trieste; Archivio e centro di documentazione della cultura regionale,
2012. 129 p. (Quaderni di italianistica / Università degli studi di
Trieste, Dipartimento di italianistica linguistica comunicazione
spettacolo; 7).

Roberto Costa Longeri. *Stelio Crise: il bibliotecario curioso*. Empoli:
Ibiskos editrice Risolo, 2012. 49 p. (Helianthus).

Roberto Gherbaz. *La biblioteca del Seminario vescovile di Trieste:
brevi lineamenti storici nel cinquantesimo di attività*. «Bollettino di
informazione / ABEI», 20 (2011), n. 1, p. 34-39.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-27, ultimo aggiornamento 2022-09-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/crise.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
