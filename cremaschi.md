![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cremaschi.jpg){height="250"}

## Cremaschi, Giovanni

(Calcinate BG 17 giugno 1903 -- Bergamo 2 marzo 1962)

Ordinato sacerdote nel 1928, dopo studi iniziati a Roma presso il
Seminario Lateranense ma interrotti per la morte del padre, insegnò
religione in un istituto magistrale di Bergamo e continuò la sua
formazione all\'Università cattolica di Milano, conseguendo la laurea in
lettere nel 1941.\
Vinto nel 1942 il concorso per la cattedra di latino e greco nei licei,
rinunciò alla nomina a Palmi (RC), restando a Bergamo, come professore
delle stesse materie, nel Collegio di S. Alessandro e poi come
supplente, dal 1947 al 1952, al Liceo Paolo Sarpi. Dal 1945 fu anche
assistente volontario di Storia della letteratura latina medievale
all\'Università cattolica e nel 1951 conseguì la libera docenza nella
stessa materia.\
Nel 1952 vinse il concorso per direttore della Biblioteca civica di
Bergamo (dal 1954 intitolata ad Angelo Mai), dove rimase fino al 1957,
dando un certo impulso alla sua attività.\
Chiamato il 1º febbraio 1957 alla cattedra di Latino medievale nella
Facoltà di magistero dell\'Università cattolica di Milano, lasciò la
Biblioteca. Nella stessa Facoltà fu inoltre incaricato, già da libero
docente, dell\'insegnamento di Lingua e letteratura latina.\
Autore a partire dal 1945 di parecchi scritti di filologia medievale e
storia locale, pubblicati su «Aevum», «Bergomum» -- la rivista della
Biblioteca civica -- e altri periodici, illustrò in vari contributi i
codici latini della \"A. Mai\" e, dopo il passaggio all\'insegnamento
universitario, scrisse una *Guida allo studio del latino medievale*
(Padova: Liviana, 1959). Fu anche membro dell\'Ateneo di Bergamo, dal
1947.

Alberto Petrucciani

C. L. \[Luigi Chiodi\]. *In memoria di d. Giovanni Cremaschi*.
«Bergomum», 56 (1962), n. 1/2, p. 135-140, con una fotografia e
l\'elenco degli scritti.

Ezio Franceschini. *In memoria di don Giovanni Cremaschi*. «Aevum», 37
(1963), n. 1/2, p. 1-10, con l\'elenco degli scritti. Testo della
commemorazione tenuta all\'Università cattolica del Sacro Cuore il 1º
marzo 1963.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-03-26, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cremaschi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
