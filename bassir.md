![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bassir.jpg){height="250"}

## Bassi, Raffaele

(Barletta 24 ottobre 1917 -- Barletta 21 ottobre 2011)

Diresse per oltre quarant\'anni la Biblioteca comunale di Barletta, dal
1º dicembre 1937 fino al 30 aprile 1980.\
Partecipò alla Seconda guerra mondiale come volontario nei Bersaglieri,
dalla primavera del 1941, e nel dopoguerra completò gli studi
universitari conseguendo la laurea in giurisprudenza, nel 1945.\
Rinnovò la Biblioteca -- una delle biblioteche comunali di formazione
più antica della Puglia -- facendone, anche con i consigli di [Francesco
Barberi](barberi.htm) allora soprintendente a Bari, una delle più attive
e moderne della regione. Nei primi anni istituì anche una sezione
circolante. Nel dopoguerra curò il suo ripristino dai gravi danni
subiti, nel 1955 inaugurò la sede rinnovata e dal 1958 organizzò e gestì
anche una rete di punti di prestito del Servizio nazionale di lettura,
attiva fino al 1972. Interessato ai problemi della catalogazione,
introdusse nuovi cataloghi a schede, anche per soggetti e secondo la
Classificazione Dewey, e negli anni Cinquanta sperimentò per qualche
tempo nella Biblioteca il catalogo a dizionario.\
Socio dell\'Associazione italiana biblioteche dalla sua rifondazione
democratica nel dopoguerra, prese parte all\'assemblea di costituzione
della [Sezione di Bari](/aib/stor/sezioni/pug.htm) (poi Sezione Puglia)
nell\'ottobre 1948, venne eletto nel primo Comitato regionale
provvisorio 1948-1950 e poi confermato per il triennio 1950-1953. Prese
parte a quasi tutti i congressi nazionali e nel 1964 fu eletto nel
[Consiglio direttivo](/aib/stor/cariche60.htm) in rappresentanza dei
bibliotecari degli enti locali; a livello nazionale fece parte anche
della Commissione di studio per le biblioteche di ente locale e le
Regioni. Nel 1975 venne ancora rieletto nel Comitato regionale della
Puglia, allora ricostituito dopo alcuni anni di inattività.\

Aderì anche al Comitato d\'intesa tra i bibliotecari degli enti locali,
nel 1949, e partecipò alle sue attività e ai suoi congressi. Fu inoltre
socio, dal 1950, della Società di storia patria per la Puglia, e
promotore dell\'Università popolare di Barletta, inaugurata nel 1958,
con sede presso la Biblioteca comunale.\
Dopo il collocamento a riposo diresse per molti anni la Biblioteca
diocesana di Barletta.

Alberto Petrucciani

Esther Larosa. *[Biblioteche e scrittori illustri a
Barletta](http://www.pugliadigitallibrary.it/media/00/00/38/645.pdf)*.
Barletta: a cura del Centro regionale servizi educativi culturali di
Barletta, 2001. 192 p.

Si ringrazia la Biblioteca comunale \"Sabino Loffredo\" di Barletta.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2014-08-12, ultimo aggiornamento 2021-08-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bassir.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
