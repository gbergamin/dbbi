![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fratilo.jpg){height="250"}

## Frati, Lodovico

(Bologna 14 dicembre 1855 -- Trieste 6 ottobre 1941)

Figlio di [Luigi](fratilu.htm), direttore della Biblioteca
dell\'Archiginnasio, e fratello di [Carlo](frati.htm), dopo aver
conseguito il diploma al Liceo musicale si laureò in Lettere
all\'Università di Bologna nel gennaio 1882, allievo di Giosue
Carducci.\
Entrò nelle biblioteche governative come alunno assistente alla fine di
dicembre del 1882, alla Biblioteca nazionale centrale di Firenze
(accolto, per intercessione di Carducci, anche se aveva leggermente
superato il limite d\'età previsto). Concluso l\'alunnato, nel giugno
1884 fu nominato assistente di 4ª classe nella Biblioteca universitaria
di Padova ma destinato a prestare servizio alla Biblioteca universitaria
di Bologna. Fu poi promosso sottoconservatore dei manoscritti di 3ª
classe (1887), di 2ª classe (1891) e infine di 1ª classe (1902).\
Rimase in servizio alla Biblioteca universitaria di Bologna come
responsabile della raccolta dei manoscritti -- salvo incarichi
straordinari di qualche mese alla Biblioteca Medicea Laurenziana (1889)
e alla Presidenza del Senato (1891) e una parentesi alla Biblioteca
Braidense di Milano (agosto 1896-novembre 1897) -- fino al collocamento
a riposo, avvenuto il 1º gennaio 1924.\
In seguito si trasferì a vivere a Trieste, città della moglie (Berta
Silbermann, maestra di musica, di famiglia ebraica, sposata nel 1900,
deportata nel 1944 e uccisa ad Auschwitz con le sorelle).\
Socio della Società bibliografica italiana dal 1897 al 1911, redasse
alcune schede per il progettato *Dizionario bio-bibliografico degli
scrittori italiani* e durante l\'VIII Riunione (Bologna 1908) presentò
due interventi, *Per la continuazione della bibliografia bolognese*,
opera del padre, e *Per una bibliografia degli antichi rimatori
italiani*, connessa ai suoi interessi filologici.\
Fu socio anche della Deputazione di storia patria per le province di
Romagna (corrispondente dal 1884, effettivo dal 1906) e della
Deputazione ferrarese di storia patria, membro della Commissione
conservatrice dei monumenti, della Commissione per la storia
dell\'Università di Bologna e della Commissione per i testi di lingua,
per la quale curò diverse edizioni nella «Scelta di curiosità letterarie
inedite o rare dal secolo XIII al XIX» e nella «Collezione di opere
inedite o rare dei primi tre secoli della lingua».\

Compilò vari cataloghi e indici di manoscritti della Biblioteca
universitaria di Bologna (anche per sette volumi degli *Inventari dei
manoscritti delle biblioteche d\'Italia*, pubblicati fra il 1909 e il
1923), fu autore di numerosi scritti di letteratura italiana,
bibliografia, storia bolognese, musicologia (fu anche compositore) e
arte, e collaborò al «Giornale storico della letteratura italiana», alla
&laquoRivista delle biblioteche e degli archivi», a «La bibliofilia»,
«L\'Archiginnasio», «Il libro e la stampa», «Nuova Antologia»,
«L\'arte», «Rivista musicale italiana» e altri periodici.

Anna Manfron

Teodoro Rovito. *Dizionario bio-bibliografico dei letterati e
giornalisti italiani contemporanei*. Napoli: Tip. Melfi & Joele, 1907,
p. 108.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 176.

*Elenco delle pubblicazioni del dott. Lodovico Frati (1883-1923)*. «La
bibliofilia», 25 (1923/24), n. 12, p. 360-374.

*Pubblicazioni del dott. Lodovico Frati (1924-1933)*.
«L\'Archiginnasio», 29 (1934), n. 4/5, p. 346-347.

*Chi è?: dizionario degli italiani d\'oggi*. 3ª ed. Roma: A. F.
Formiggini, 1936, p. 392 (che lo dice nato il 13 dicembre, come vari
altri repertori, contrariamente ai ruoli del Ministero della pubblica
istruzione).

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 212-213 (Enciclopedia biografica
e bibliografica italiana; 38), con un elenco di scritti.

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 409.

Albano Sorbelli. *Lodovico Frati*. «Atti e memorie della R. Deputazione
di storia patria per le provincie di Romagna», 7 (1941/42), p. 5-17.

S. Lodovici \[Sergio Samek Ludovici\]. *Storici, teorici e critici delle
arti figurative (1800-1940)*. Milano: Istituto editoriale italiano
Bernardo Carlo Tosi, 1942 (Enciclopedia biografica e bibliografica
italiana; 4), p. 158-159.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 100.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 189-190.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 204-205 (con informazioni errate sulla
carriera).

Pierangelo Bellettini. *La dinastia*. In: *Una foga operosa: Luigi Frati
e l\'organizzazione degli istituti culturali bolognesi nella seconda
metà dell\'Ottocento: atti del convegno, Bologna, 16 novembre 2002*, a
cura di Pierangelo Bellettini. \[Bologna\]: Costa, 2010, p. 587-620.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fratilo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
