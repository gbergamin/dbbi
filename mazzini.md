![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mazzini.jpg){height="250"}

## Mazzini, Ubaldo

(La Spezia 3 dicembre 1868 -- Pontremoli MS 8 luglio 1923)

Mazziniano e repubblicano, fin da giovanissimo collaborò a vari giornali
politici e satirici spezzini, in genere di breve vita, firmando spesso
con lo pseudonimo Gamin, e compose anche poesie in dialetto. Si laureò
in giurisprudenza all\'Università di Pavia nel luglio 1898, dopo studi
iniziati a Pisa e Genova e più volte interrotti.\
Fu il primo direttore, fino alla morte, della [Biblioteca civica della
Spezia](/aib/stor/teche/sp-civ.htm), costituita nel 1898 con la cessione
al Municipio della raccolta libraria della Società d\'incoraggiamento
all\'educazione morale e industriale della Spezia, di cui curò nel 1906
il trasferimento nella sede attuale. Diresse anche il Museo civico e
l\'Archivio storico, annessi alla Biblioteca. La Biblioteca è stata poi
intitolata al suo nome.\
Studioso dell\'archeologia, della storia, delle tradizioni popolari e
del dialetto della Lunigiana e della città della Spezia, fu condirettore
del «Giornale storico e letterario della Liguria» (1900-1908) e poi del
«Giornale storico della Lunigiana» (1909-1923) e continuò anche a
collaborare a vari giornali e riviste. In campo bibliografico pubblicò
fra l\'altro la *Bibliografia della stampa periodica spezzina dal 1865
al 1908* (La Spezia: con i tipi di F. Zappa, 1908).\
Fu socio della Società bibliografica italiana dal 1900 fino almeno al
1911. Partecipò alla costituzione dell\'Associazione nazionale tra i
funzionari delle biblioteche e dei musei comunali e provinciali nel
giugno 1911 e venne eletto nel Consiglio direttivo; fu poi rieletto nel
1913 e, dopo l\'interruzione dell\'attività per la guerra, nel 1920.\

Fu anche presidente onorario della Società lunigianese \"G. Capellini\",
socio della Società ligure di storia patria dal 1896 (nel 1921 nominato
socio corrispondente) e di varie altre accademie, società scientifiche e
deputazioni di storia patria, e ispettore onorario dei monumenti e scavi
del circondario della Spezia.

Alberto Petrucciani

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 170.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 257.

Ubaldo Formentini. *Ubaldo Mazzini, con la bibliografia de\' suoi
scritti*. «Giornale storico della Lunigiana», 13 (1923), n. 3, p.
169-199 (lo dice nato il 5 dicembre).

Manfredo Giuliani. *Ubaldo Mazzini*. «Memorie della Società lunigianese
G. Capellini», 4 (1923), fasc. 1, p. 80-83, con una fotografia.

*In memoria di Ubaldo Mazzini*, a cura del Comune della Spezia. La
Spezia: Tipografia moderna, 1923. 30 p.: ill.

Ermanno Dervieux. *L\'opera cinquantenaria della R. Deputazione di
storia patria di Torino: notizie di fatto storiche, biografiche e
bibliografiche sulla R. Deputazione e i suoi deputati nel secondo mezzo
secolo dalla fondazione, in occasione del suo centenario*. Torino:
Fratelli Bocca, 1935, p. 343-352, con l\'elenco delle pubblicazioni (lo
dice nato il 5 dicembre).

Giuseppe Ciciriello. \[*Commemorazione di Ubaldo Mazzini*\]. In: *Atti
del terzo Convegno nazionale dei bibliotecari comunali e provinciali, La
Spezia, 3-5 ottobre 1953*. «L\'Archiginnasio», 48 (1953), p. 18-20.
Pubblicato nel 1955.

Paolo Emilio Faggioni. *Introduzione*. In: Ubaldo Mazzini. *Poesie in
vernacolo*, a cura di Paolo Emilio Faggioni, con saggi di Tullio De
Mauro e Giulia Petracco-Sicardi. Roma-Bari: Laterza, 1989, p. 1-24.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 197.

Edoardo Grendi. *Storia di una storia locale: l\'esperienza ligure
1792-1992*. Venezia: Marsilio, 1996, p. 80-83.

*Ubaldo Mazzini*. In: *Le biblioteche e la città: La Spezia e la sua
storia: testi ed immagini multimediali*. La Spezia: Istituzione per i
servizi culturali del Comune della Spezia, 2000. 1 CD-ROM: ill.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 300 (lo dice morto il 12 luglio).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-09, ultimo aggiornamento 2022-01-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mazzini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
