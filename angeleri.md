![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](angeleri.jpg){height="250"}

## Angeleri, Carlo

(Sesto Fiorentino FI 6 ottobre 1907 -- Firenze 12 maggio 1990)

Si laureò in lettere nel 1930 all\'Università di Firenze, con Guido
Mazzoni, discutendo una tesi su Pietro Crinito umanista fiorentino che
confluì poi nel saggio *Contributi biografici su l\'umanista Pietro
Crinito, allievo del Poliziano* (1934) e diede origine in seguito ad
altri approfondimenti.\
Prese servizio come bibliotecario aggiunto alla Biblioteca nazionale
centrale di Firenze il 1º luglio 1934, tra i vincitori del concorso
bandito in quell\'anno. Nell\'agosto 1939 fu promosso bibliotecario e
nel marzo 1942 bibliotecario capo.\
Collaboratore sin dalle sue origini del Centro nazionale di studi sul
Rinascimento (dal 1942 Istituto), gli fu affidato dal direttore della
Nazionale [Antonio Boselli](boselli.htm) l\'incarico di creare, in
collaborazione con il nuovo ente diretto da Giovanni Papini, una sezione
speciale delle sale riservate della Biblioteca, in cui raccogliere le
più significative opere di consultazione sul Rinascimento. Collocata al
primo piano, al posto di quella dei periodici, la Sala del Rinascimento,
posta sotto la sua direzione, fu inaugurata a gennaio del 1939 e rimase
aperta fino al 1943, quando i volumi vennero messi al sicuro nei
magazzini; fu poi riallestita a metà degli anni Cinquanta. Al periodo in
cui fu responsabile della Sala si deve anche l\'inizio della sua
collaborazione alle riviste dell\'Istituto di studi sul Rinascimento,
«La Rinascita» e poi «Rinascimento», per le quali, oltre alle
recensioni, curò lo spoglio dei periodici italiani e stranieri degli
anni 1938-1939 e scrisse alcuni saggi su Guicciardini, Michelangelo e
Poliziano.\
Nel gennaio 1945 fu trasferito dalla Biblioteca nazionale alla
Marucelliana, rientrando alla Nazionale nel 1947. Curò il *Repertorio
delle bibliografie* nella rivista di Vallecchi «La vita del libro», di
cui uscì un solo numero nel 1947 ma a cui seguì la pubblicazione presso
lo stesso editore del volume *La gloriosa tradizione delle biblioteche
fiorentine* (Firenze 1947), in occasione del secondo Centenario
dell\'apertura al pubblico della Biblioteca Magliabechiana. Tra i suoi
lavori si ricordano in particolare anche la *Bibliografia delle stampe
popolari a carattere profano dei secoli XVI e XVII conservate nella
Biblioteca nazionale di Firenze* (Firenze 1953) e soprattutto *Il
problema religioso del Rinascimento* (Firenze 1952), in cui confluirono
gli studi e le ricerche bibliografiche condotti per l\'Istituto e per
l\'allestimento della Sala del Rinascimento.\

Promosso bibliotecario direttore di 3ª classe dal maggio 1950 (di 2ª
classe da gennaio 1960, di 1ª classe da luglio 1961), nel 1952 fu
nominato direttore della [Biblioteca
Marucelliana](/aib/stor/teche/fi-mar.htm). Della sua attività nel
ventennio successivo, fino al collocamento a riposo (1972), di cui
pubblicò relazioni nelle riviste professionali, si deve almeno ricordare
la ripresa, a partire dal 1955, dell\'apertura serale, fino alle 23, che
si rifaceva a un\'antica iniziativa risalente al 1887 e conclusasi col
primo conflitto mondiale. A lui si deve, inoltre, l\'importante lavoro
di riordino dei magazzini della Biblioteca, con moderne scaffalature
metalliche, e la creazione della Sala cataloghi e del banco di
distribuzione, inaugurati il 27 aprile 1958 e tuttora in uso.\
Socio dell\'Associazione italiana biblioteche dal 1936, anno in cui
partecipò al Convegno di Genova, intervenne abitualmente ai congressi
nazionali degli anni Cinquanta e Sessanta.

Giovanna Lambroni

*Una sala del Rinascimento nella Biblioteca nazionale di Firenze*.
(Notizie). «La bibliofilia», 41 (1939), n. 1/2, p. 66.

A. \[Alberto\] Chiari. *Inaugurazione della Sala del Rinascimento Angelo
Poliziano presso la Biblioteca nazionale di Firenze*. (Note e notizie).
«Rinascimento», 6 (1955), n. 2, p. 365-369.

*Who\'s who in Italy 1957-1958: a biographical dictionary containing
about 7000 biographies of prominent people in and of Italy and 1400
organizations*, edited by prof. Igino Giordani and dr. Stephen S.
Taylor. Milano: Intercontinental Book & Publishing, 1958, p. 33.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2022-08-24, ultimo aggiornamento 2022-08-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/angeleri.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
