![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](savorinis.jpg){height="250"}

## Savorini Salvoni, Grazia

(Teramo 25 settembre 1907 -- Teramo febbraio 1943)

Figlia di [Luigi Savorini](savorini.htm) e della pittrice Carlotta De\'
Colli, dopo gli studi secondari al Liceo M. Delfico di Teramo conseguì
la laurea in lettere all\'Università di Roma nel 1930, con una tesi in
storia dell\'arte dal titolo *Monumenti della miniatura negli Abruzzi*.
Allieva di Pietro Toesca e legata anche all\'insegnamento di Adolfo
Venturi, nel 1931 partecipò al Convegno storico abruzzese-molisano in
cui presentò un pioneristico studio sulla miniatura abruzzese che verrà
pubblicato qualche anno dopo, prima come estratto (1933) e
successivamente nel volume degli Atti (1935).\
Nel 1932 per la rivista «Abruzzo teramano» si occupò anche di pittura
monumentale, pubblicando un intervento sugli affreschi della chiesa di
San Domenico a Teramo, sempre dedicando un\'attenzione particolare al
rapporto con i miniatori teramani del Trecento. Nel 1934 pubblicò su «La
bibliofilia» un saggio sui codici miniati della Biblioteca Casanatense,
allora diretta da [Luigi De Gregori](degregori.htm) che ricopriva anche
l\'incarico di soprintendente bibliografico per l\'Abruzzo e il Molise.\
Nel 1933 sposò il conte Curzio Catolfi Salvoni.\
Assunse la reggenza della direzione della Biblioteca Melchiorre Delfico
di Teramo alla morte del padre, nel 1937, e ne fu nominata formalmente
direttrice nel dicembre 1938.\
Nel 1938 argomentò in un articolo il trasferimento della Biblioteca nei
nuovi locali del Liceo Convitto, cambiamento già avviato con
determinazione negli ultimi anni della direzione paterna. Nel 1939
promosse e incoraggiò l\'acquisto da parte del Comune di Teramo del
prezioso Salterio-Innario miniato nel penultimo decennio del sec. XV,
iniziativa che si concretizzò l\'anno seguente. Nel 1941 sollecitò
l\'allora soprintendente bibliografico per l\'Abruzzo e il Molise
[Arturo Di Cesare](dicesare.htm) per ottenere sovvenzioni straordinarie
per la Biblioteca, interessandosi in particolar modo alle nuove
acquisizioni e alla donazione del fondo Pasquale Ventilii.\

Mantenne la direzione della Biblioteca fino alla sua improvvisa e
prematura scomparsa nel febbraio del 1943.\
Fu anche segretaria del Comitato di Teramo dell\'Istituto per la storia
del Risorgimento.

Lola Massolo

Enzo Fimiani. *Il \"lungo sogno\": le biblioteche abruzzesi nella prima
metà del Novecento*. In: *La Biblioteca \"Melchiorre Dèlfico\"
1814-2014: studi e ricerche*, a cura di Giorgio Palmieri, Teramo:
Biblioteca provinciale Melchiorre Delfico, 2014, p. 45-86: 60, 63.

*La Dèlfico in due secoli di storia: documenti immagini opere d\'arte:
mostra storica e documentaria: Teramo, Biblioteca Dèlfico, 4 dicembre
2014-31 gennaio 2015*. Teramo: Biblioteca provinciale Melchiorre
Delfico, 2014, p. 55, 58-61, 69.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-05-02, ultimo aggiornamento 2021-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/savorinis.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
