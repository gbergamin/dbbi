![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Tacchi, Ilario

(Pioraco MC 6 settembre 1857 -- ? )
:::

Dopo gli studi secondari al Liceo di Macerata si iscrisse alla Facoltà
di giurisprudenza dell\'Università di Camerino ma nell\'autunno 1882,
per il secondo anno, si trasferì all\'Università di Roma.\
Entrò nelle biblioteche governative come alunno assistente alla
Biblioteca nazionale di Roma dal 1º gennaio 1884.\
Proprio in quell\'anno fu all\'origine di una complicata vicenda
relativa a presunti inediti leopardiani, da lui scovati e pubblicati dal
prof. Giuseppe Cugnoni, che confessò poco dopo di aver falsificato lui
stesso, per burla, dando origine a una controversia con risvolti anche
giudiziari conclusasi solo nel 1900. Già alcuni anni prima aveva
pubblicato, con uno pseudonimo, dei pretesi inediti di Gasparo Gozzi\
Dal 1º gennaio 1886 fu inquadrato nei ruoli come sottobibliotecario di
4ª classe e subito dopo trasferito alla Biblioteca Palatina di Parma.
Nel gennaio 1887 tornò a lavorare a Roma, trasferito alla Biblioteca
Casanatense, e nello stesso anno, probabilmente, conseguì la laurea in
giurisprudenza. Dalla Casanatense tornò poco tempo dopo alla Nazionale e
nel giugno 1890 fu promosso sottobibliotecario di 3ª classe.\
Nel marzo 1893 fu trasferito alla Biblioteca universitaria Alessandrina,
nell\'aprile 1896 alla Biblioteca Angelica e nel gennaio del 1899 alla
Biblioteca Lancisiana. Nell\'aprile 1898 era stato promosso
sottobibliotecario di 2ª classe.\
Intorno al 1906 prese parte alle attività della Federazione degli
impiegati delle biblioteche governative e nel 1908 pubblicò un opuscolo,
indirizzato al presidente del Senato, *Per la modificazione del secondo
disegno di legge sul ruolo organico delle biblioteche*.\
Della Biblioteca Lancisiana resse la direzione per diversi anni,
probabilmente dalla morte di Carlo Dotto de\' Dauli, nell\'aprile 1901,
fino alla fine di maggio 1909, quando fu sostituito da [Tommaso
Gnoli](gnolit.htm) e trasferito di nuovo alla Biblioteca Alessandrina.\
Della [Biblioteca Alessandrina](/aib/stor/teche/rm-uni.htm) resse la
direzione dal dicembre 1914 a marzo 1915, per la malattia e la morte di
[Alessandro Moroni](moroni.htm), fino alla nomina di [Guido
Calcagno](calcagno.htm). Nel dicembre 1918 venne promosso
sottobibliotecario di prima classe.\
A gennaio 1922 venne trasferito alla [Biblioteca universitaria di
Messina](/aib/stor/teche/me-uni.htm), con l\'incarico di dirigerla
almeno fino alla fine di giugno dello stesso anno.\
Nell\'aprile 1923 venne trasferito ancora, da Messina, alla [Biblioteca
universitaria di Catania](/aib/stor/teche/ct-uni.htm), con l\'incarico
della direzione. Venne collocato a riposo dal 1º gennaio 1924 (a quanto
pare con una promozione onorifica, o comunque *in extremis*, al grado di
bibliotecario).

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1378.

Sebastiano Timpanaro. *Di alcune falsificazioni di scritti leopardiani*.
«Giornale storico della letteratura italiana», 143 (1966), n. 441, p.
88-119 (che lo definisce, a p. 90, «patetica figura di ambizioso
provinciale in cerca di notorietà e di un impiego»). Poi in Sebastiano
Timpanaro, *Classicismo e illuminismo nell\'Ottocento italiano*, testo
critico con aggiunta di saggi e annotazioni autografe, Firenze: Le
Lettere, 2011, p. 184-226.

Marcello Andria. *Di una Eneide appartenuta a Leopardi: postille
autografe e contraffazioni*. In: Fiorenza Ceragioli - Marcello Andria.
*Il percorso della poesia: Giacomo Leopardi a Pisa (1827-1828)*. Pisa:
ETS, 2005, p. 33-66.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-12, ultimo aggiornamento 2021-03-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tacchi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
