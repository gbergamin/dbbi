![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

\
![\[Ritratto\]](vantadori.jpg)

## Vantadori, Alfredo

(Cremona 5 agosto 1894 -- Roma 30 novembre 1980)

Dopo le scuole secondarie si iscrisse alla Facoltà di giurisprudenza
dell\'Università di Bologna ma interruppe gli studi per la
partecipazione alla Prima guerra mondiale, in fanteria, come tenente da
luglio 1915 e capitano da maggio 1916. In guerra fu ferito, decorato di
una medaglia di bronzo e collocato a riposo il 5 settembre 1918 per
invalidità, insieme con la nomina a cavaliere.\
Passò nel 1919/20 alla Facoltà di lettere e conseguì la laurea nel
dicembre 1925 con una tesi sul poeta friulano Pietro Zorutti.\
Aderì al fascismo nel 1921, prese parte alla Marcia su Roma e fu
ufficiale della Milizia a Bologna, raggiungendo il grado di seniore.\
Partecipò al concorso per la direzione della Biblioteca Malatestiana di
Cesena bandito nel novembre 1926 classificandosi secondo, con notevole
distacco da [Carlo Lucchesi](lucchesi.htm), che la Commissione giudicò
«molto al di sopra degli altri concorrenti», ma con una decisione
inaspettata ed evidentemente dovuta a motivi politici il Comune di
Cesena conferì a lui il posto, dal 1º giugno 1927.\
Prese parte nel 1932 e 1934 ai congressi dell\'Associazione italiana
biblioteche, anche se non compare mai negli elenchi dei soci, e
partecipò alle attività organizzate nella regione dalla Sezione
Bibliotecari dell\'Associazione fascista della scuola, tenendo nel primo
Convegno regionale dei bibliotecari dell\'Emilia e della Romagna una
relazione su *Biblioteche e idea fascista* che venne pubblicata nel 1933
su «L\'Archiginnasio».\
Nel 1933 vinse il concorso per la direzione della Biblioteca municipale
di Reggio Emilia, ma preferì rimanere a Cesena.\
Fu anche per qualche tempo, intorno al 1931, segretario del Fascio di
Cesena, ma in seguito raffreddò l\'impegno politico. Subito dopo la
caduta del regime subì un\'aggressione senza conseguenze e superò poi il
periodo dell\'epurazione mantenendo la direzione della Biblioteca.\

Alla Malatestiana curò particolarmente la sistemazione della Biblioteca
Piana, poi le misure di protezione dai rischi bellici e nel dopoguerra
la ripresa delle attività, con vari interventi ai locali e ai magazzini
e lo sviluppo della sezione moderna.\
Promosse il primo Convegno di studi romagnoli (1949) e le importanti
manifestazioni culturali tenute tra il 1952 e il 1954 per il quinto
centenario della Malatestiana, mantenendosi con discrezione in secondo
piano e lasciandone l\'organizzazione scientifica ad [Augusto
Campana](campana.htm). A Cesena si tennero fra l\'altro il secondo
Convegno nazionale dei bibliotecari comunali e provinciali (giugno 1952)
e il IX Congresso nazionale dell\'Associazione italiana per le
biblioteche (ottobre 1954), unito ad un Convegno internazionale di
storia delle biblioteche. In preparazione delle celebrazioni pubblicò un
breve articolo sulla Biblioteca nel primo volume dell\'«Almanacco dei
bibliotecari italiani» (1952).\
Prese parte anche ai primi congressi dopo la ricostituzione
dell\'Associazione italiana biblioteche e compare negli elenchi dei soci
degli anni Cinquanta. Fu inoltre ispettore bibliografico onorario.\
Venne collocato a riposo per limiti d\'età a settembre 1959 e la
reggenza della Biblioteca venne conferita in ottobre al vicedirettore
[Antonio Domeniconi](domeniconi.htm), che già da anni lo aveva
sostituito in lunghi periodi di assenza per motivi di salute.

Alberto Petrucciani

*Cesena. - Biblioteca Malatestiana*. (Corriere delle biblioteche). «La
bibliofilia», 29, n. 5/6 (ago.-set. 1927), p. 228-229.

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 961.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 955.

Augusto Campana. *Le origini della Società di studi romagnoli*. In:
*Omaggio ad Augusto Campana*, a cura di Cino Pedrelli. Cesena: Società
di studi romagnoli, 2003, p. 491-503.

Loretta Righetti. *Alfredo Vantadori, direttore della Biblioteca
Malatestiana dal 1927 al 1959*. In: *Le vite dei cesenati*. Vol. 12, a
cura di Rita Dell\'Amore e Paola Errani. Cesena: Stampare, 2018, p.
137-158, con l\'elenco degli scritti e ulteriori riferimenti
bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-07-20, ultimo aggiornamento 2022-12-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vantadori.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
