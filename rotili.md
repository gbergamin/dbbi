![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rotili.gif){height="250"}

## Rotili, Mario

(Benevento 12 agosto 1920 -- Benevento 26 febbraio 1981)

Dopo aver frequentato il liceo a Benevento conseguì la laurea in lettere
all\'Università di Napoli. Si dedicò agli studi di storia dell\'arte
moderna e collaborò ad alcuni giornali anche con articoli di critica
letteraria, teatrale e cinematografica. Insegnò poi storia dell\'arte al
Liceo classico di Benevento.\
Impegnato in politica, nella Democrazia Cristiana, dopo il notevole
successo personale alle elezioni amministrative del 1956 venne eletto
sindaco della città e mantenne la carica per sette anni, dal giugno di
quell\'anno fino al giugno 1963. Le sue doti d\'iniziativa ma anche di
mediazione gli permisero di ottenere notevoli risultati
nell\'amministrazione cittadina, negli interventi urbanistici e nei
lavori pubblici (particolarmente nell\'edilizia scolastica), nel
recupero dei monumenti e in altri settori, godendo di un sostegno molto
ampio che si manifestava anche in Consiglio comunale con l\'approvazione
all\'unanimità del 90% delle delibere nel periodo della sua gestione.
Tracciò un bilancio dell\'esperienza nel volumetto *Sette anni al
servizio della mia città* (Benevento: Abete, 1963), rinunciando a essere
rieletto a capo dell\'amministrazione cittadina.\
Nel 1959, lasciato l\'insegnamento, aveva assunto anche la direzione del
complesso degli istituti culturali cittadini, la Biblioteca provinciale,
l\'Archivio storico provinciale e il Museo del Sannio, allora uniti.
Curò una completa riorganizzazione del Museo e della Biblioteca, portata
a termine con l\'inaugurazione ufficiale il 3 ottobre 1964. Al Museo
diede un nuovo assetto con la divisione in quattro sezioni e la
creazione della Pinacoteca; organizzò inoltre numerose mostre e altre
manifestazioni.\
Nella Biblioteca provinciale realizzò la ristrutturazione e
l\'ampliamento della sede, con nuove sale e una scaffalatura metallica a
torre, riorganizzò la collocazione delle raccolte, introdusse moderni
cataloghi a schede, diede impulso agli acquisti e ampliò l\'organico.
Inoltre la inserì nelle attività del Servizio nazionale di lettura, come
centro della Rete provinciale dei posti di prestito, che serviva venti
località.\

Presentò il rilancio della Biblioteca in un articolo sull\'«Almanacco
dei bibliotecari italiani» (*Rinnovata la Biblioteca provinciale di un
antichissimo centro del Mezzogiorno*, 1964, p. 91-96). Nel 1965, per il
quinto centenario dell\'introduzione della stampa in Italia, promosse
una mostra del fondo antico della Biblioteca (*Mostra di libri dei
secoli XVI-XVIII*, a cura di Salvatore Basile, Benevento: Abete, 1965).
Negli anni Sessanta compare anche tra i soci dell\'Associazione italiana
biblioteche.\
Chiamato poi come professore ordinario di Storia dell\'arte medievale e
moderna all\'Università di Napoli, dove era stato assistente volontario
all\'Istituto di storia dell\'arte e professore incaricato, lasciò nel
1970 la direzione del Museo, della Biblioteca e dell\'Archivio, di cui
venne in quel periodo realizzata la separazione in tre istituti
autonomi. Si dedicò in seguito soprattutto all\'attività universitaria e
agli studi storico-artistici.\
Fra le sue numerose pubblicazioni, soprattutto di storia dell\'arte ma
anche di carattere archeologico o storico, in gran parte dedicate al
Mezzogiorno e all\'area beneventana, vari volumi sono dedicati alla
storia della miniatura (*La miniatura gotica in Italia*, Napoli:
Libreria scientifica editrice, 1968-1969; *Introduzione alla storia
della miniatura e delle arti minori in Italia*, ivi, 1970, in
collaborazione con Antonella Putaturo Murano; *I codici danteschi
miniati a Napoli*, ivi, 1972; *La miniatura nella Badia di Cava*, Cava
dei Tirreni-Napoli: Di Mauro, 1976-1978). Curò anche una guida artistica
della provincia di Benevento e collaborò al *Dizionario biografico degli
italiani* e all\'*Enciclopedia dantesca*.\
Nel 1965 venne insignito della medaglia d\'oro dei benemeriti della
cultura e, dopo la sua morte, il Comune di Benevento gli ha intitolato
una via della città.

Alberto Petrucciani

*Who\'s who in Italy 1957-1958: a biographical dictionary containing
about 7000 biographies of prominent people in and of Italy and 1400
organizations*, edited by prof. Igino Giordani and dr. Stephen S.
Taylor. Milano: Intercontinental Book & Publishing, 1958, p. 835.

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 474.

*Lui, chi è?*   2ª ed. Torino: Editrice torinese, \[1971?\], vol. 2, p.
930.

Vincenzo Terenzio. *Ricordo di Mario Rotili*. «Rivista di studi
crociani», 18 (1981), n. 1, p. 117-118.

Salvatore Basile. *Ricordo di due benemeriti collaboratori*. «Samnium»,
54 (1981), n. 1/2, p. 93-98.

*Studi di storia dell\'arte in memoria di Mario Rotili*. Napoli: Banca
sannitica, 1984. 2 vol. (954 p.): ill., 1 ritratto. Contiene fra
l\'altro: *Bibliografia di Mario Rotili*, a cura di Alessandra
Perriccioli Saggese, p. 13-17; Giuseppe Galasso, *Ricordo di Mario
Rotili*, p. 19-25.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 394-395.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-26, ultimo aggiornamento 2021-12-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rotili.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
