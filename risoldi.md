![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](risoldi2.jpg){height="250"}\
\
[\[Altra immagine\]](risoldi.jpg)

## Risoldi, Gina (Luigia Candoni)

(Roma 16 novembre 1913 -- Bologna 22 marzo 2000)

Orfana di guerra (il padre, volontario, era caduto nel gennaio 1918 sul
Grappa, come capitano degli Alpini), dopo la maturità classica e una
breve esperienza d\'insegnamento nelle scuole elementari entrò in
servizio nelle biblioteche governative il 1º giugno 1933, come
ordinatrice, presso la Biblioteca nazionale Braidense di Milano.\
Trasferita a Roma nel luglio 1934, presso la Biblioteca nazionale
centrale, si laureò in lettere nel 1936 e il 1º agosto 1937, vinto il
concorso per bibliotecario aggiunto, entrò nella carriera direttiva,
rimanendo alla Nazionale di Roma. Nel marzo 1941 venne promossa alla
qualifica di bibliotecario.\
Nella Seconda guerra mondiale perse il primo marito, Gerardo Lupi,
combattente in Africa, che aveva sposato nel 1939.\
Tra il 1946 e il 1948 rappresentò le biblioteche nel Sindacato nazionale
dei dipendenti del Ministero della pubblica istruzione. Dal giugno 1948
fu promossa bibliotecario di 1º classe. Dal luglio 1950 fu trasferita
alla Biblioteca universitaria di Bologna, come vicedirettrice, e poi per
un breve periodo, alla fine del 1951, alla Biblioteca Estense di Modena,
di cui fu anche reggente.\
Nominata dal 1º luglio 1952 soprintendente bibliografico per le province
di Bologna, Ancona, Ascoli, Forlì, Macerata, Pesaro e Ravenna, si dedicò
con energia alla costituzione di alcune reti provinciali di posti di
prestito. Nel gennaio 1955, a seguito di screzi di sapore politico col
ministro Ermini e con la Direzione generale delle accademie e
biblioteche, venne trasferita per servizio alla Biblioteca universitaria
di Bologna, ma al principio del 1956, con il nuovo ministro Paolo Rossi,
tornò a dirigere la Soprintendenza.\
Promossa direttore di biblioteca di 3ª classe nel dicembre 1959 e
direttore di 2ª classe nel luglio 1961, ottenne di rientrare a Roma, dal
1º agosto 1961, con un incarico presso la Direzione generale delle
accademie e biblioteche a Roma.\
Dall\'aprile 1962 fu nominata a capo dell\'Ufficio esecutivo del [Centro
nazionale per il catalogo unico delle biblioteche
italiane](/aib/stor/dir-iccu.htm). L\'attenzione alle innovazioni
tecnologiche la portò a sperimentare varie possibilità di riproduzione
di schede di catalogo tramite sistemi automatizzati, possibilità che si
concretizzarono soprattutto nella pubblicazione del *Catalogo cumulativo
1886-1957 del Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze*
(Nendeln 1968-1969), noto come *CUBI*, che vide la luce dopo una lunga
collaborazione con Diego Maltese e gli altri bibliotecari fiorentini che
curavano la pubblicazione della «Bibliografia nazionale italiana». Nel
luglio 1964 fu promossa direttore di biblioteca di 1ª classe.\

Dal settembre 1967 assunse la direzione della [Biblioteca universitaria
di Bologna](/aib/stor/teche/bo-uni.htm), mantenendo fino a marzo 1970
anche la direzione del Centro nazionale per il catalogo unico. Fu
collocata a riposo il 2 maggio 1973 con la qualifica di dirigente
superiore.\
Socia dell\'Associazione italiana biblioteche almeno dal 1934,
vicepresidente della [Sezione di Bologna](/aib/stor/sezioni/romagna.htm)
dal 1953 al 1956, fece parte del [Consiglio
direttivo](/aib/stor/cariche60.htm) dal 1964 al 1969 e del [Collegio dei
probiviri](/aib/stor/cariche69.htm) dal 1969 al 1972.

Andrea Paoli

*Ricordo di Gina Risoldi (Roma 16 novembre 1913-Bologna 22 marzo 2000)*,
a cura di Giorgio De Gregori. «Bollettino AIB», 40 (2000), n. 4, p.
503-508. Comprende testi di Giorgio De Gregori, Lucilla De Fabii e
Giovanni Risoldi. Seguono: Fulvia Farfara, *Gina Risoldi e il Catalogo
unico*, p. 509-512; *Scritti di Gina Risoldi*, p. 513-514.

Andrea Paoli. *Luigia (Gina) Risoldi Candoni*. In: *Dizionario
biografico dei soprintendenti bibliografici (1919-1972)*. Bologna:
Bononia University Press, 2011, p. 495-507, con l\'elenco degli scritti
e ulteriori riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-09, ultimo aggiornamento 2023-01-08, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/risoldi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
