![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](favad.jpg){height="250"}

## Fava, Domenico

(S. Salvatore Monferrato AL 25 agosto 1873 -- Bologna 3 giugno 1956)

Laureato all\'Università di Torino, in lettere nel 1897 e poi in
pedagogia nel 1899, insegnò nel ginnasio superiore di Alghero dal 1897
al 1902.\
Dal 1º marzo 1902 entrò a far parte del personale delle biblioteche
governative, facendo il suo apprendistato come sottobibliotecario alla
Biblioteca nazionale Braidense di Milano sotto la direzione di [Giuseppe
Fumagalli](fumagalli.htm). Alla Braidense rimase per undici anni, tranne
una parentesi torinese per il primo riordino della Biblioteca colpita
dall\'incendio del 1904.\
Nel novembre 1913 passò alla direzione della [Biblioteca
Estense](/aib/stor/teche/mo-est.htm) di Modena, dove era necessario
risolvere problemi di spazio e di organizzazione, ma che offriva anche
importanti stimoli allo studio dei codici e degli altri tesori. A questi
in particolare si dedicò negli anni modenesi, organizzando numerose
importanti mostre, a loro volta occasione per nuovi studi storici e
bibliografici. Da qui nacque il proposito di dotare l\'Estense di una
mostra permanente, il cui catalogo incluse nel volume *La Biblioteca
Estense nel suo sviluppo storico* (Modena 1925). A questo studio
seguirono il *Catalogo degli incunabuli della R. Biblioteca Estense di
Modena* (Firenze 1928), il *Catalogo della mostra di \"edizioni
principi\" tenuta in occasione del Primo congresso mondiale delle
biblioteche e di bibliografia (15-30 giugno 1929)* (Modena 1929) e altri
contributi di storia della stampa.\
Dal dicembre 1920 era stato nominato soprintendente bibliografico per
l\'Emilia e nel 1925 ispettore superiore delle biblioteche, ma non si
era trasferito a Roma per non abbandonare gli studi intrapresi.\
Nel 1933 invece accettò l\'incarico di dirigere la [Biblioteca nazionale
di Firenze](/aib/stor/teche/fi-naz.htm) e di organizzarne il trasloco
nella nuova sede. In occasione dell\'inaugurazione fece uscire il
catalogo di una mostra su *I libri membranacei italiani a stampa del
secolo XV esistenti nelle biblioteche pubbliche italiane* (Firenze 1935)
e subito dopo quello su *I libri italiani a stampa del secolo XV con
figure della Biblioteca nazionale centrale di Firenze* (Milano 1936).\

Nel 1936 fu trasferito alla direzione della [Biblioteca universitaria di
Bologna](/aib/stor/teche/bo-uni.htm) e incaricato della Soprintendenza
bibliografica per la Romagna e le Marche.\
Collocato a riposo il 1º ottobre 1945, fu richiamato in servizio fino al
30 giugno 1948.\
In questi anni perseguì l\'idea di una collezione dal titolo «Tesori
delle biblioteche d\'Italia», di cui pubblicò il primo volume, dedicato
all\'Emilia-Romagna (Milano 1932), di un\'altra collana, «Le grandi
biblioteche storiche italiane», di cui curò il primo volume su *La
Biblioteca nazionale centrale di Firenze e le sue insigni raccolte*
(Milano 1939), e della «Collezione di monografie illustrate», da lui
stesso inaugurata nel 1943 con il volume *La cultura e la stampa
italiana del Quattrocento: Modena, Reggio Emilia, Scandiano* (Modena
1943); negli ultimi anni pubblicò i due volumi su *I manoscritti miniati
della Biblioteca Estense di Modena*, in collaborazione con Mario Salmi
(Firenze 1950-1953).\
A Firenze era stato incaricato per due anni dell\'insegnamento della
bibliografia; dal 1938 fu libero docente di bibliografia e
biblioteconomia all\'Università di Bologna e dal 1945 al 1952 professore
incaricato della materia.\
Socio della Società bibliografica italiana dal 1902 al 1908, fu poi
membro del Comitato promotore dell\'[Associazione italiana
biblioteche](/aib/stor/cariche30.htm) (1930) e del suo Consiglio
direttivo dalla fondazione all\'interruzione bellica. Nel 1946 aderì
alla sua rifondazione democratica e fece parte del Comitato regionale
della [Sezione di Bologna, della Romagna e delle
Marche](/aib/stor/sezioni/romagna.htm) nel triennio 1953-1956.\
Commissario straordinario della Deputazione di storia patria per la
Romagna dal 1947 e vicepresidente dal 1949, fu membro della Commissione
per i testi di lingua di Bologna e di numerose altre accademie e società
scientifiche.

Giorgio De Gregori

*Omaggio a Domenico Fava nell\'LXXX compleanno: con l\'elenco dei suoi
scritti*. Bologna: Tip. L. Parma, 1953. 62 p.: 1 ritratto. Contiene:
Virginia Carini Dainotti, *Domenico Fava: profilo*, p. 15-38; Antonio
Toschi, *Elenco delle pubblicazioni del prof. Domenico Fava*, p. 41-62.

*Onoranze a Domenico Fava nel suo ottantesimo compleanno*. «Accademie e
biblioteche d\'Italia», 21 (1953), n. 5/6, p. 406-407.

*Ritratti* \[*Domenico Fava*\]. «Almanacco dei bibliotecari italiani»,
1954, p. 185, ill.

Antonio Toschi. *Domenico Fava*. «L\'Archiginnasio», 49/50 (1954-1955),
p. 238-240.

Ettore Apollonj. *Domenico Fava*. «Accademie e biblioteche d\'Italia»,
24 (1956), n. 4/5/6, p. 495-496.

Virginia Carini Dainotti. *Domenico Fava*. «Notizie A.I.B.», 2 (1956),
n. 2/3, p. 27-29.

Antonio Toschi. *Domenico Fava*. «Accademie e biblioteche d\'Italia», 24
(1956), n. 4/5/6, p. 348-349.

Carlo Lucchesi. *Domenico Fava: commemorazione letta nell\'adunanza del
9 dicembre 1956*. «Atti e memorie / Deputazione di storia patria per le
province di Romagna», n.s., 8 (1956/57), p. 1-13. Pubblicato nel 1961.

Gian Ludovico Masetti Zannini. *Domenico Fava, bibliotecario
dell\'Università e docente di bibliografia e biblioteconomia*. «Strenna
storica bolognese», 37 (1987), p. 267-278.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 188.

Carla Ronzitti. [*Fava,
Domenico*](http://www.treccani.it/enciclopedia/domenico-fava_(Dizionario-Biografico)/).
In: *Dizionario biografico degli italiani*. Vol. 45. Roma: Istituto
della Enciclopedia italiana, 1995, p. 407-408.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 81-83 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 184-186.

Luca Bellingeri. *Domenico Fava*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 266-272.

Riccardo Tacchinardi. *Il trasloco e l\'inaugurazione: Domenico Fava e
la sua relazione*. In: *1861/2011: l\'Italia unita e la sua biblioteca*.
Firenze: Polistampa, 2011, p. 74-75. Catalogo della mostra tenuta alla
Biblioteca nazionale centrale di Firenze, dicembre 2011-febbraio 2012.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2022-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/favad.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
