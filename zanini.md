![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zanini.jpg){height="250"}

## Zanini, Angela (Lina)

(Pernumia PD 23 novembre 1908 -- Caprino Veronese VR 5 agosto 1980)

Laureata in lettere all\'Università di Padova con [Aldo
Ferrabino](ferrabino.htm) nel novembre 1931, con una tesi di storia
romana, conseguì poi anche il diploma della Scuola storico-filologica
delle Venezie.\
Entrò nei ruoli delle biblioteche governative dal 16 agosto 1933 come
bibliotecaria aggiunta, destinata alla Biblioteca universitaria di
Padova. Nell\'agosto 1938 fu promossa bibliotecaria, dal 1946 svolse la
funzione di vicedirettrice e nel giugno 1948 raggiunse il grado di
bibliotecario di prima classe.\
Nel 1940 si occupò del ricovero del materiale di maggiore pregio della
Biblioteca fuori città per proteggerlo dal pericolo dei bombardamenti.
Durante l\'occupazione tedesca aiutò ebrei e partigiani e collaborò con
il CLN -- soprattutto tramite Ezio Franceschini di cui era amica --
nelle attività d\'informazione.\
Al principio del 1955 fu nominata direttrice della [Biblioteca
Estense](/aib/stor/teche/mo-est.htm) di Modena. Nel giugno 1956 fu
promossa direttrice di biblioteca di 3ª classe.\
Nel dicembre del 1956 tornò ancora alla [Biblioteca universitaria di
Padova](/aib/stor/teche/pd-uni.htm), come direttrice. Fu promossa
direttrice di biblioteca di 2ª classe nel luglio 1961 e di prima classe
nel febbraio 1963. A Padova, oltre a riattivare i rapporti con
l\'Università e la città, introdusse numerose innovazioni, tra le quali
l\'ampliamento dell\'orario, la riorganizzazione e l\'aggiornamento
delle sale di consultazione, l\'avvio del Catalogo collettivo delle
biblioteche di Padova e l\'adozione della Classificazione Dewey.\
Nel 1972-1973 ricoprì anche l\'incarico provvisorio di soprintendente
bibliografico per la Regione Trentino-Alto Adige, non essendo ancora
stato completato il trasferimento delle sue funzioni da parte dello
Stato.\
Fu collocata a riposo, con la qualifica di dirigente superiore, nel
1973.\

Socia dell\'Associazione italiana biblioteche almeno dal 1937 e
nuovamente nel dopoguerra, prese parte a molti dei suoi congressi
nazionali.\
Fu anche attiva in gioventù nella FUCI e nel Movimento laureati di
Azione cattolica e nel dopoguerra nella Democrazia cristiana di Padova.
Collaborò inoltre con la cattedra di biblioteconomia e bibliografia
dell\'Università di Padova.\
Fra i suoi scritti si ricorda la *Bibliografia analitica di S. Caterina
da Siena, 1901-1950* (Roma: Edizioni Cateriniane, 1971); lavorò fino
alla morte al volume successivo, relativo al periodo 1951-1975, che fu
pubblicato nel 1985. Curò inoltre per molti anni la sezione di spogli
bibliografici della «Rivista di storia della Chiesa in Italia».

Alberto Petrucciani

Eugenia Govi. *Angela Zanini*. «Accademie e biblioteche d\'Italia», 49
(1981), n. 6, p. 446-450.

*Lina Zanini, 1908-1980*. Padova: Antoniana, 1981. 95 p.: ill., 1
ritratto. Comprende varie testimonianze di amici e familiari.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 178-179 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2021-11-25, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zanini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
