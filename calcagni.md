![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](calcagni.jpg){height="250"}

## Calcagni Abrami, Artemisia

(Isola del Liri FR 23 agosto 1940 -- Firenze 6 luglio 2018)

Laureata in lettere classiche all'Università di Roma nel 1966, con una
tesi su *Callimaco interprete di Omero*, venne assunta in ruolo nella
carriera direttiva delle biblioteche statali il 1º dicembre 1968, presso
la Biblioteca nazionale centrale di Firenze, allora diretta da [Emanuele
Casamassima](casamassima.htm).\
Aderì all\'Associazione italiana biblioteche nel 1969, appena assunta,
ma poi compare solo saltuariamente negli elenchi dei soci.\
Lavorò nei primi anni alla catalogazione e al restauro e nel 1978 passò
al Gabinetto delle stampe della Biblioteca, assumendone la direzione nel
1986 alla morte di [Fabia Borroni Salvadori](borroni.htm), di cui
continuò l\'operato di organizzatrice di mostre bibliografiche di
disegni e stampe, per poi diventare, con la direzione di [Carla Guiducci
Bonanni](guiducci.htm), responsabile delle manifestazioni culturali.\
Ma già dal 1988, con la mostra *Far libro: libri e pagine d\'artista in
Italia*, cui partecipò pressoché tutta la neoavanguardia italiana, prese
corpo il progetto di costituire in biblioteca un fondo di documentazione
sul libro d\'artista, grazie alla donazione delle oltre 150 opere
realizzate da artisti contemporanei che andavano ad affiancarsi a quelle
già presenti, arrivate per la via del diritto di stampa o per interesse
degli autori stessi (libri oggetto, edizioni a tiratura limitata
corredate da acqueforti, litografie e serigrafie di artisti
contemporanei).\
L\'interesse per il libro d\'artista si concretizzò poi in una ricca
serie di esposizioni e di iniziative che avrà il suo apice con le due
mostre *Per sommi libri: gli artisti delle avanguardie e il libro*
(2001) e, soprattutto, *Figurare la parola: editoria e avanguardie
artistiche del \'900 nella Collezione Bertini*, con cui la Biblioteca
presentò la straordinaria acquisizione della collezione
dell\'industriale pratese Loriano Bertini, il fondo numericamente più
cospicuo e storicamente più importante di libri d\'autore del Novecento,
composto da oltre 4300 tra monografie, riviste, cartelle di stampe e
libri oggetto. Quella acquisizione fu indubbiamente il punto d\'arrivo
delle attività e dei contatti con artisti, collezionisti, critici
d\'arte, maturati in quasi vent\'anni di esposizioni, *performances*,
video, presentazioni di libri.\

Il 1º settembre 2005 venne collocata a riposo, dopo aver organizzato o
curato oltre ottanta esposizioni e aver contribuito a fare della
Biblioteca nazionale centrale di Firenze la biblioteca italiana più
ricca di libri d\'artista contemporanei italiani e stranieri.

Silvia Alessandri

Artemisia Calcagni Abrami - Lucia Chimirri. *Introduzione*. In: *Far
libro: libri e pagine d\'artista in Italia (Firenze, Casermetta del
Forte Belvedere 19 aprile-20 giugno 1989)*. Firenze: Centro Di, 1989, p.
11-15.

Artemisia Calcagni Abrami. *Introduzione*. In: *I libri di Iliazd:
dall\'avanguardia russa alla scuola di Parigi*. Firenze: Centro Di,
1991, p. 9-17.

Artemisia Calcagni Abrami. *Presentazione di Daniel-Henry Kahnweiler*.
In: *Sodalizi di genio: le edizioni di Daniel-Henry Kahnweiler*.
Firenze: Centro Di, 1995, p. 9-26.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2019-09-29, ultimo aggiornamento 2022-09-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/calcagni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
