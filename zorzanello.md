![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zorzanello.jpg){height="250"}

## Zorzanello, Pietro

(Arzignano VI 16 maggio 1883 -- Venezia 22 marzo 1951)

Laureato in lettere nel 1907 all\'Università di Padova, dove ottenne
anche il diploma di perfezionamento della Scuola di magistero (Sezione
filologica), insegnò per tre anni nelle scuole medie, a Vicenza e a
Modena.\
Dal 1º dicembre 1910 entrò nella carriera delle biblioteche governative
come sottobibliotecario reggente, alla Biblioteca nazionale Marciana di
Venezia. Richiamato alle armi nel luglio 1916 ma subito riformato, dopo
Caporetto fu temporaneamente trasferito presso la Biblioteca nazionale
centrale di Firenze, tornando in servizio alla Marciana dal 16 luglio
1918. Con la riforma del 1923 venne inquadrato nella qualifica di
bibliotecario.\
Promosso bibliotecario capo al principio del 1927, dall\'aprile di
quell\'anno gli fu affidata la direzione della [Biblioteca
Palatina](/aib/stor/teche/pr-pal.htm) di Parma. Alla Palatina attuò una
politica di acquisizioni di edizioni di pregio e di ampliamento degli
abbonamenti a riviste straniere, senza trascurare l\'ammodernamento
delle sale di lettura e dei magazzini.\
Il 1º luglio 1934 venne destituito dalla direzione, non avendo aderito
al Partito fascista, e trasferito nuovamente alla Biblioteca Marciana,
in sottordine, dove si dedicò particolarmente alla catalogazione.\
Dopo la Liberazione ottenne la promozione retroattiva, dal marzo 1941, a
bibliotecario direttore di 2ª classe, dal gennaio 1947 fu nominato
reggente e dal giugno 1948 direttore della [Biblioteca
Marciana](/aib/stor/teche/ve-mar.htm) e della Soprintendenza
bibliografica per le Venezie (fino al 1950 anche di quella per le
province di Verona, Vicenza, Trento e Bolzano). Alla guida della
Marciana proseguì la politica culturale del predecessore [Luigi
Ferrari](ferrari.htm), anche nella valorizzazione della storica Libreria
Sansoviniana, dal 1929 aperta al pubblico. Nel 1949 fu infatti aperto il
collegamento con l\'adiacente Museo archeologico, così da costituire un
embrione dell\'attuale circuito museale marciano.\
Il 1º febbraio 1951 lasciò la direzione della Marciana, mantenendo solo,
per breve tempo, la carica di soprintendente per il Veneto orientale e
la Venezia Giulia.

Socio dell\'Associazione italiana biblioteche dalla fondazione (1930),
aderì alla sua ricostituzione nel dopoguerra e dal 1950 fu
vicepresidente della [Sezione del Veneto orientale e della Venezia
Giulia](/aib/stor/sezioni/ven-or.htm).\
Fu anche socio della Deputazione di storia patria per le province
parmensi, della Deputazione di storia patria per le Venezie e
dell\'Ateneo veneto e membro corrispondente della Società portoghese di
geografia.\
Diresse dopo la morte di [Ferrari](ferrari.htm) la serie degli
*Inventari dei manoscritti delle biblioteche d\'Italia* e fu autore di
cataloghi di manoscritti latini e italiani della Biblioteca Marciana,
opere di fondamentale importanza per la ricchezza dei fondi che vi sono
descritti.

Stefano Trovato

Tullia Gasparrini Leporace. *Pietro Zorzanello*. «Accademie e
biblioteche d\'Italia», 19 (1951), n. 2/3, p. 180-184, con elenco degli
scritti.

Angiolo Tursi. *Pietro Zorzanello*. «Ateneo veneto», a. 142 (1951), vol.
135, n. 1, p. 48-50.

*Commemorazione alla Marciana di Pietro Zorzanello*. «Accademie e
biblioteche d\'Italia», 26 (1958), n. 1/2, p. 158.

Giulio Zorzanello. *Pietro Zorzanello: dignità di un bibliotecario*.
Parma: Biblioteca Palatina, 1987. 78 p.: ill., 1 ritratto. (Quaderni;
1).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 180-181 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 465-466.

Stefano Trovato. *Pietro Zorzanello*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 622-627, con aggiunte all\'elenco degli scritti e
ulteriori riferimenti bibliografici.

Stefano Trovato. *Notizie su Pietro Zorzanello direttore della
Biblioteca Marciana tra 1948 e 1951*. (Note e documenti). «Studi
veneziani», n. s., 73 (2016), p. 437-443. Pubblicato nel 2017.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-12-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zorzanello.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
