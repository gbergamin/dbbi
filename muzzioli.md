![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](muzzioli.jpg){height="250"}

## Muzzioli, Giovanni

(Forlì 30 settembre 1915 -- presso Todi PG 6 settembre 1961)

Laureato in lettere all\'Università di Roma nel novembre 1937 con una
tesi sulle pergamene del monastero di S. Andrea Maggiore di Ravenna,
sotto la guida di [Vincenzo Federici](/aib/stor/bio/federici.htm), nel
triennio 1937-1940 fu borsista presso la Società romana di storia
patria, seguendo la Scuola di specializzazione in storia medievale e
moderna.\
Entrò dal 1º luglio 1940 nei ruoli dei bibliotecari governativi,
destinato alla Biblioteca Casanatense, raggiungendo la posizione di
vicedirettore e occupandosi in particolare della catalogazione dei
manoscritti.\
Dal 1º agosto 1956, per concorso, divenne direttore dell\'[Istituto per
la patologia del libro](/aib/stor/dir-icpl.htm) e dall\'anno successivo
fece parte della Commissione «Indici e cataloghi».\
Nel 1950 fece parte del comitato scientifico della mostra delle
biblioteche italiane alla Biblioteca nazionale di Parigi, occupandosi in
particolare delle legature, che descrisse nel catalogo (*Trésors des
bibliothèques d'Italie: IVe-XVIe siècles*, Paris 1950), e nel 1953 curò
il catalogo della *Mostra storica nazionale della miniatura* (Firenze
1953) tenuta a Palazzo Venezia.\
Libero docente di paleografia, insegnò negli anni accademici 1953/54 e
1954/55 alla Facoltà di lettere dell\'Università di Roma, dove era già
stato assistente volontario. Dal 1956 al 1958 fu incaricato
dell\'insegnamento di diplomatica alla Scuola speciale per archivisti e
bibliotecari e insegnò paleografia e diplomatica anche presso la
Pontificia Università Lateranense.\
Studioso attento e scrupoloso, curò tra l\'altro il volume *Collezioni
paleografiche dell\'Istituto di paleografia: catalogo* (Roma 1943) e
supervisionò la pubblicazione del catalogo dei manoscritti della
Casanatense (Roma 1949). Dal 1947 entrò a far parte del consiglio di
redazione della «Rivista di storia della Chiesa in Italia», curando un
bollettino bibliografico.\
Socio dell\'Associazione italiana biblioteche dal dopoguerra, nel
1960-1961 ricoprì la carica di tesoriere nel [Comitato direttivo
provvisorio](/aib/stor/cariche60.htm). Fu anche deputato della Società
romana di storia patria dal 1947 e socio corrispondente della
Deputazione di storia patria per le province di Romagna dal 1952.\
Morì in un incidente automobilistico mentre si recava presso la
Biblioteca comunale di Forlì.\
La sua biblioteca fu acquistata nel 1963 dall\'Università cattolica di
Milano, un piccolo nucleo di sue carte dall\'Archivio segreto vaticano.

Enrico Pio Ardolino

Gustavo Bonaventura. *Giovanni Muzzioli*. «Bollettino dell\'Istituto di
patologia del libro», 20 (1961), n. 3/4, p. \[III\], con una fotografia.

Pierina Fontana. *Giovanni Muzzioli*. «Bollettino d\'informazioni AIB»,
1 (1961), n. 4/5, p. 192-194.

Renzo Frattarolo. *Per Giovanni Muzzioli*. «Accademie e biblioteche
d\'Italia», 29 (1961), n. 6, p. 465-466, con una fotografia.

Michele Maccarrone. *Ricordo di Giovanni Muzzioli*. «Rivista di storia
della Chiesa in Italia», 15 (1961), n. 3, p. 395-401. Con l\'elenco
degli *Scritti di Giovanni Muzzioli*.

Gustavo Maria Apollonj. *Ricordo di Giovanni Muzzioli*. «Almanacco dei
bibliotecari italiani», 1962, p. 102-103.

Augusto Campana. *Ricordo di Giovanni Muzzioli*. «Bollettino
dell\'Istituto di patologia del libro», 21 (1962), n. 3/4, p. 97-113.
Segue la *Bibliografia degli scritti*, p. 114-115. Poi in *Profili e
ricordi*, Padova: Antenore, 1996, p. 78-96, con la *Bibliografia degli
scritti* alle p. 96-97.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 134-135 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 321.

Emma Condello. [*Muzzioli,
Giovanni*](http://www.treccani.it/enciclopedia/giovanni-muzzioli_res-7b18e461-07da-11e2-8c38-00271042e8d9_(Dizionario_Biografico)/).
In: *Dizionario biografico degli italiani*. Vol. 77. Roma: Istituto
della Enciclopedia italiana, 2012, p. 643-645, con un elenco di scritti
e ulteriori riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-12-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/muzzioli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
