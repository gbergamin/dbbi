![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fago.jpg){height="250"}\
\
[\[Altra immagine\]](fago2.jpg)

## Fago, Vincenzo

(Taranto 28 aprile 1875 -- Roma 17 novembre 1940)

Intraprese gli studi universitari a Napoli, in giurisprudenza,
trasferendosi dal terzo anno (1896/97) all\'Università di Roma e
conseguendovi la laurea nel 1898. Fu ammesso poi al terzo anno di
filosofia, nel 1901, e conseguì probabilmente la seconda laurea negli
anni successivi.\
Entrò nella carriera delle biblioteche governative, come
sottobibliotecario reggente, dal 1º maggio 1903, fra gli idonei del
concorso bandito l\'anno precedente. Destinato alla Biblioteca Angelica
di Roma, nel luglio dello stesso anno venne trasferito alla Biblioteca
nazionale centrale Vittorio Emanuele II.\
Dopo un anno di aspettativa nel 1906-1907, venne incaricato nel 1908 di
impiantare la Biblioteca universitaria del Cairo e vi lavorò fino al
1912 o 1913. In quegli anni era collocato a disposizione del Ministero
degli esteri; fu anche capo di gabinetto del principe Fuad, poi re
d\'Egitto, e fondò l\'Agenzia telegrafica italiana al Cairo.\
Negli anni successivi alternò, a quanto pare, brevi periodi di rientro
alla Biblioteca nazionale di Roma, o di aspettativa, con altri incarichi
per il Ministero degli esteri, quello delle colonie o vari organismi
militari.\
Partecipò alla prima guerra mondiale dal maggio 1915, come tenente di
fanteria in Carnia e in missioni speciali in Grecia e a Costantinopoli
per l\'Ufficio Informazioni del Comando supremo, e venne congedato
nell\'ottobre 1919. Fu poi in Anatolia presso Kemal Ataturk durante la
guerra greco-turca (1919-1922) e quindi in Cirenaica e negli Stati
Uniti, in varie missioni, per il Commissario dell\'emigrazione.\
A seguito della riforma del 1919 venne inquadrato nel grado di
bibliotecario. Dopo un nuovo periodo di aspettativa nel 1924-1926,
trascorsa probabilmente all\'estero, ricoprì nel 1926-1928 l\'incarico
di direttore dell\'Ufficio scambi internazionali al Ministero della
pubblica istruzione.\

Prese parte dal 1926, con [Luigi De Gregori](degregori.htm), alle
attività internazionali che portarono alla nascita dell\'IFLA,
partecipando ai congressi di Atlantic City (1926) e Edimburgo (1927), fu
vicepresidente del Comitato internazionale delle biblioteche e di
bibliografia e segretario generale del I Congresso mondiale delle
biblioteche e di bibliografia, tenuto a Roma e Venezia nel 1929.\
Segretario nazionale del Gruppo Biblioteche dell\'Associazione nazionale
fascista del pubblico impiego nel 1929-1930, fece parte nel 1930 del
[Comitato promotore](/aib/stor/cariche30.htm) dell\'Associazione
italiana biblioteche.\
Rimase in servizio fino alla morte alla Biblioteca nazionale centrale di
Roma, ma senza prendere più parte attiva alla vita professionale e anzi,
a quanto pare, restando per lo più comandato altrove per esigenze del
Ministero degli esteri. Poco prima della morte aveva chiesto il
collocamento a riposo, col grado di bibliotecario da cui non era mai
stato promosso.\
Fu anche poeta, critico d\'arte e di letteratura, autore di varie opere
di storia pugliese e sul mondo arabo.

Alberto Petrucciani

Guido Biagi. *Chi è?: annuario biografico italiano\...* Roma: Romagna e
C., 1908, p. 113 (come fonti successive, indica quale data di nascita il
24 aprile 1870 e lo dice laureato in lettere e in giurisprudenza).

Carlo Villani. *Scrittori ed artisti pugliesi antichi, moderni e
contemporanei. Nuove addizioni*. Napoli: Morano, 1920, p. 76.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 154.

Luigi De Gregori. *Vincenzo Fago (Taranto 28 aprile 1875-Roma 17
novembre 1940)*. «Accademie e biblioteche d\'Italia», 15 (1940/41), n.
5, p. 459-460, con elenco degli scritti.

William Warner Bishop. *International relations: fragments of
autobiography*. «The library quarterly», 19 (1949), n. 4, p. 270-284:
280.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Savarese, 1976, p. 245.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 78 (voce di Giorgio De Gregori).

Simonetta Buttò - Alberto Petrucciani. [*Da Edimburgo a Roma: come (e
dove) è nata l\'IFLA*](/aib/editoria/n16/0407petrucciani.htm). «AIB
notizie», 16 (2004), n. 7, p. 9-12.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2022-09-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fago.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
