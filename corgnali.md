![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](corgnali.jpg){height="250"}

## Corgnali, Giovanni Battista

(Reana del Roiale UD 28 settembre 1887 -- Udine 28 ottobre 1956)

Terminato il liceo, che aveva frequentato con notevole sacrificio
economico della famiglia, entrò come impiegato in un istituto cattolico
di assistenza agli emigranti, continuando nel frattempo gli studi
all\'Università di Padova, dove conseguì la laurea in giurisprudenza nel
1914.\
Prese parte poi, come ufficiale di complemento, alla Prima guerra
mondiale. Nel dopoguerra entrò come impiegato all\'Ufficio provinciale
del lavoro.\
Nel contempo sviluppò i suoi interessi personali per la linguistica,
studiando varie lingue moderne; si interessò anche alle lingue
artificiali; partecipando fra l\'altro alle iniziative di propaganda
dell\'esperanto. I suoi interessi però si indirizzarono poi soprattutto
verso la glottologia e la dialettologia, e in particolare verso il
ladino e gli studi friulani.\
Nel 1922 entrò come vicebibliotecario alla [Biblioteca civica di
Udine](/aib/stor/teche/ud-com.htm), in cui aveva lavorato saltuariamente
fin da studente, durante la direzione di [Felice
Momigliano](momigliano.htm) che fu anche suo professore al Liceo. Dal
1924, e fino al 1953, ne divenne direttore, succedendo ad [Angelo
Bongioanni](bongioanni.htm).\
Studioso appassionato di storia e tradizioni del Friuli coltivò
particolarmente questa vocazione anche nella Biblioteca, cercando di
raccogliere e conservare, anche tramite l\'acquisizione di raccolte
private, tutto quello che potesse servire a illustrare ogni aspetto
della vita e della lingua della sua regione, compresi i documenti più
modesti.\
Personalmente compilò o raccolse vasti schedari di linguistica,
toponomastica e onomastica friulana, in parte utilizzati per la nuova
edizione, curata con Ercole Carletti, del *Vocabolario friulano* di
Jacopo e Giulio Andrea Pirona (Udine: Bosetti, 1935) e poi donati, con
le sue carte, alla Civica. Segnalazioni bibliografiche o schede di
materiale posseduto da altre biblioteche friulane confluivano perfino
nel catalogo della biblioteca, con criterio discutibile ma legato al
profilo che essa aveva allora, di luogo di lavoro e di ritrovo di
studiosi e cultori di cose friulane, fra i quali [P. S.
Leicht](leicht.htm), che il bibliotecario assisteva, con grande
disponibilità e vasta competenza, nelle loro ricerche su un patrimonio
ancora scarsamente accessibile e conservato con una certa gelosia.\

Istituita nel 1941 la Sezione di archivio di Stato di Udine, con sede
inizialmente presso la Biblioteca civica, ne resse la direzione fino al
collocamento a riposo.\
Fu anche ispettore bibliografico onorario, dal 1934 e ancora nel
dopoguerra, fino alla morte.\
Socio dell\'Associazione italiana biblioteche dalla sua fondazione
(1930), inviò due brevi comunicazioni al primo Congresso (1931), sul
catalogo delle pubblicazioni di interesse friulano e sull\'impiego della
macchina da scrivere in biblioteca, e partecipò a quelli del 1934 e del
1938; aveva collaborato con una comunicazione -- pure sullo schedario di
bibliografia locale della Biblioteca -- anche al primo Congresso
mondiale delle biblioteche e di bibliografia, nel 1929. Nel 1948 aderì
alla ricostituzione dell\'Associazione.\
In campo professionale il suo contributo principale è rappresentato dai
tre volumi degli *Inventari dei manoscritti delle biblioteche d\'Italia*
(vol. 46, 49 e 78, pubblicati rispettivamente nel 1930, 1931 e
1952-1953), in cui descrisse buona parte della raccolta della biblioteca
udinese.\
Socio fondatore della Società filologica friulana e tra i promotori
dell\'*Atlante linguistico italiano*, ai cui materiali dette riparo in
Biblioteca durante la guerra, collaborò con numerosi scritti, anche in
friulano, a riviste e giornali locali. Una scelta dei suoi scritti di
linguistica e toponomastica friulana è stata raccolta nel volume edito
nel 1968 in suo ricordo.\
Fu anche membro della Deputazione di storia patria per le Venezie, di
nomina ministeriale, dal 1936 alla fine della guerra.\
Nel 1992 gli è stata intitolata una nuova ampia sala di lettura della
Biblioteca civica di Udine.

Alberto Petrucciani

Leo Pilosio. *G. B. Corgnali*. «Ce fastu?», 32 (1956), n. 1/6, p.
194-201. Pubblicato nel 1957.

Giuseppe Marchetti. *Sior Tite Cuargnal*. «Ce fastu?», 32 (1956), n.
1/6, p. 202-206. Pubblicato nel 1957.

Gaetano Perusini. *Giovanni Battista Corgnali (Reana 28-9-1887 - Udine
28-10-1956)*. «Memorie storiche forogiuliesi», 42 (1956-1957), p.
291-292. Con la *Bibliografia* degli scritti curata da Leo Pilosio, p.
292-301. Pubblicato nel 1958.

*Scritti di Gian Battista Corgnali*, a cura di Gaetano Perusini. Udine:
Società filologica friulana, 1968. 404 p., 1 ritratto. (Contiene: G. B.
Pellegrini, *Ricordo di G. B. Corgnali*, p. 5-9; Novella Cantarutti, *Un
anno in biblioteca*, p. 10-12; Gaetano Perusini, *Tita* \[ma *Tite*\]
*Corgnali bibliotecario*, p. 13-14; Lelia Sereni, *Le schedine del
\"dotôr\" Corgnali*, p. 15-19; Lelia Sereni, *Bibliografia di G. B.
Corgnali*, p. 20-32). Pubbl. anche in «Ce fastu?», 41/43 (1965-1967).

Giovanni Battista Pellegrini. *Giovanni Battista Corgnali*. In: Giuseppe
Marchetti. *Il Friuli: uomini e tempi*. 2ª ed. aggiornata. Udine: Del
Bianco, 1974, p. 903-910.

*Dizionario biografico friulano*. 2ª ed. riveduta e aggiornata.
Campoformido (UD): Ribis, 1997, p. 183.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 146-147 (voce di Romano Vecchiet).

Giovanni Frau. *[Corgnali Giovan Battista
(1887-1956)](http://www.dizionariobiograficodeifriulani.it/corgnali-giovan-battista/)*.
In: *Dizionario biografico dei friulani*,
\<http://www.dizionariobiograficodeifriulani.it/corgnali-giovan-battista/>
(con ulteriori riferimenti bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-06-11, ultimo aggiornamento 2021-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/corgnali.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
