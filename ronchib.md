![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ronchib.jpg){height="250"}

## Ronchi, Benedetto

(Trani BA 3 febbraio 1921 -- Trani BA 19 maggio 1990)

Conclusi nel 1940 gli studi secondari al Liceo di Trani si iscrisse alla
Facoltà di lettere dell\'Università di Napoli, per l\'indirizzo
classico. Interrotti gli studi per il richiamo alle armi nella Seconda
guerra mondiale, in Aeronautica, si laureò in lettere all\'Università di
Napoli nel 1949. Era entrato nel frattempo al Comune di Trani come
impiegato amministrativo, dal 1942.\
Nominato direttore della Biblioteca comunale di Trani nell\'agosto 1952,
succedendo a don [Raffaele Sarno](sarno.htm), vi rimase fino al
collocamento a riposo, il 1º gennaio del 1979. Pubblicò nel 1967 il
catalogo dei manoscritti della Biblioteca e curò nel 1970 le
manifestazioni per il suo centenario, con la pubblicazione di due
volumetti e un articolo storico sull\'«Almanacco dei bibliotecari
italiani».\
Socio dell\'Associazione italiana biblioteche dal 1952, partecipò ad
alcuni suoi congressi nazionali negli anni Cinquanta e Sessanta. Eletto
nel [Comitato regionale](/aib/stor/sezioni/pug.htm) della Sezione Puglia
ininterrottamente dal 1953 al 1969, ne fu vicepresidente dal 1963;
ripresa la sua attività nel 1975, ne fu ancora eletto vicepresidente per
quel triennio.\
Fu tra i promotori dell\'istituzione del Museo diocesano di Trani, nel
1974, e dopo il collocamento a riposo diresse il Museo, l\'Archivio e la
Biblioteca diocesana.\
Fu anche ispettore onorario ai monumenti dal 1955, membro della Società
di storia patria per la Puglia dal 1962 e presidente della sezione di
Trani dal 1973 al 1986, fondatore e primo presidente, dal 1981,
dell\'Associazione musicale Domenico Sarro.\
Le sue numerose pubblicazioni, soprattutto di storia locale, storia
religiosa e arte, comprendono un volume sull\'editore Valdemaro Vecchi
(1979), attivo a Trani tra Otto e Novecento. Collaborò inoltre alla
«Rassegna pugliese» e ad altri periodici locali.\
Nell\'ottobre 2010 gli è stata intitolata la Sala Convegni della
Biblioteca comunale di Trani.

Alberto Petrucciani

Francesco Gabrieli. *Volti e uomini di Puglia*. Galatina: Congedo, 1974,
p. 38.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Arti grafiche Savarese, 1976, p. 519.

*Benedetto Ronchi*. (Vita della Società. In memoriam). «Archivio storico
pugliese», 43 (1990), p. 329 (annuncia un profilo bio-bibliografico poi
non pubblicato).

Pietro Magno. *Benedetto Ronchi e la sua Trani*. Fasano: Schena, 1992.
143 p.: ill.

Domenico Di Palo. *La cultura del \'900 a Trani: dizionario
bio-bibliografico*. Fasano di Brindisi: Schena, 1996, p. 104-105, con
l\'elenco delle pubblicazioni principali.

Mario Schiralli. *Lo storico di Trani Benedetto Ronchi*. \<
[https://liberartevitapensiero.wordpress.com/2018/02/26/lo-storico-di-trani-benedetto-ronchi/](%20https://liberartevitapensiero.wordpress.com/2018/02/26/lo-storico-di-trani-benedetto-ronchi/)\>,
con un ritratto e l\'elenco degli scritti.

*Benedetto Ronchi (Trani 1921-ivi 1990)*.
\<<https://liberartevitapensiero.files.wordpress.com/2018/02/benedetto-ronchi.pdf>\>,
con l\'elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2022-12-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ronchib.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
