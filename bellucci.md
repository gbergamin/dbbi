![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bellucci.jpg){height="250"}

## Bellucci, Antonio

(Napoli 31 maggio 1887 -- Napoli 7 settembre 1971)

Laureato in diritto civile e canonico alla Facoltà giuridica pontificia,
venne ordinato sacerdote nel settembre 1911.\
Fu poi per qualche anno, prima di entrare nella Congregazione dei Padri
dell\'Oratorio, archivista dell\'Archivio storico diplomatico del Tesoro
della Cattedrale di Napoli, che gli deve il suo ordinamento.\
Allievo di monsignor Gennaro Aspreno Galante, si dedicò particolarmente
a ricerche di archeologia cristiana e storia ecclesiastica e si devono a
lui ritrovamenti e scavi di catacombe napoletane. Fu rappresentante per
Napoli della Pontificia commissione di archeologia sacra, membro della
Commissione conservatrice dei monumenti e scavi e degli oggetti di
antichità e d\'arte della provincia di Napoli dal 1929, socio
corrispondente della Pontificia Accademia romana di archeologia dal 1934
e socio ordinario dell\'Accademia Pontaniana di Napoli; fu anche
segretario della Sezione di archeologia, storia ecclesiastica e belle
arti dell\'Accademia San Pietro in Vincoli di Napoli e membro della
giunta direttiva della Sezione di Napoli dell\'Istituto di studi
romani.\
Partecipò dal 1915 alla Prima guerra mondiale come cappellano militare,
nell\'artiglieria, e venne congedato nel 1919.\
Curò fin da giovane la Biblioteca Oratoriana (o Biblioteca dei
Gerolamini) di Napoli, frequentata da Croce, [Di Giacomo](digiacomo.htm)
e tanti altri dotti e letterati, diventandone presto, di fatto, il
direttore, anche se solo nell\'ottobre 1945 ne venne nominato
formalmente Prefetto. Negli anni Venti fece allestire la terza sala
della Biblioteca, con scaffalature antiche cedute dalla Nazionale per il
trasloco alla Reggia, e vi collocò anche la sua libreria privata, via
via arricchita di opere antiche e di pregio, che aveva destinato
all\'Oratoriana, rendendola così già accessibile agli studiosi.\

Si dedicò con grande impegno personale, collaborando con la
soprintendente [Guerriera Guerrieri](guerrieri.htm) a cui era legato da
grande e reciproca stima, alla protezione delle raccolte della
Biblioteca Oratoriana dai rischi della guerra e poi alla ricostruzione e
alla riapertura al pubblico dopo i gravi danni subiti dall\'edificio nei
bombardamenti di Napoli. Si devono a lui anche i restauri dei quadri e
la sistemazione della Pinacoteca. Nell\'aprile 1946 era stato nominato
conservatore onorario del Monumento dei Girolamini.\
Socio dell\'Associazione italiana biblioteche dalla sua costituzione,
partecipò al suo primo Congresso nazionale nel 1931. Nel dopoguerra,
venne eletto nel Comitato provvisorio della [Sezione della Campania e
della Calabria](/aib/stor/sezioni/cam.htm) (1948-1949) e poi confermato
nei Comitati regionali fino alla morte. Per la Sezione tenne diverse
conferenze e fu quasi sempre presente ai congressi nazionali degli anni
Cinquanta e Sessanta.\
Nella Seconda guerra mondiale fu richiamato come cappellano capo, sempre
in artiglieria, fino all\'ottobre 1943. Si prodigò nei soccorsi a
seguito dell\'esplosione di una nave carica di munizioni nel Porto di
Napoli il 28 marzo 1943, venendo decorato con la croce di guerra al
valore.\
Inoltre insegnò per alcuni anni archeologia classica e storia dell\'arte
antica all\'Istituto superiore di magistero S. Chiara di Napoli e
religione, dal 1931 fino agli anni Cinquanta, all\'Istituto tecnico per
ragionieri e geometri Giambattista Della Porta.\
Pubblicò numerosi studi nel campo delle antichità cristiane, della
storia ecclesiastica, dell\'agiografia e dell\'arte sacra, oltre che
sulla Biblioteca Oratoriana e sulle sue raccolte. Collaborò ad
«Accademie e biblioteche d\'Italia», al «Bollettino dell\'Istituto di
patologia del libro», all\'«Almanacco dei bibliotecari italiani» e ad
altri periodici.\
Fu anche ispettore bibliografico onorario per la provincia di Napoli,
dal 1930, e socio dell\'Associazione archivistica ecclesiastica, dal
1961. Nel 1954 gli venne conferita la medaglia d\'argento di benemerito
della cultura.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 423.

*Opere, monografie ed articoli del p. Antonio Bellucci d. O.,
1903-1923*. Napoli: Jovene, \[1923\]. 41 p. Comprende l\'elenco delle
pubblicazioni dal 1908 (non 1903) e l\'indicazione di numerosi scritti
inediti.

Giovanni Casati. *Scrittori cattolici italiani viventi: dizionario
bio-bibliografico ed indice analitico delle opere*. Milano: Ghirlanda,
1928, p. 7.

Carlo Massa. *Gli scritti editi del p. Antonio Bellucci d. O.,
1911-1936*. Napoli: Tip. Unione, 1936. IV, 118 p.

*Bibliotecario decorato al valor militare*. «Accademie e biblioteche
d\'Italia», 21 (1953), n. 2/3/4, p. 292.

Salvatore Loschiavo. *Gli scritti editi del p. Antonio Bellucci
(1911-1955)*. Napoli: Tipografia \"La Floridiana\", 1955. 141 p.: tav.
Estratto da «Il Rievocatore», 6 (1955), n. 1-6.

Ettore Apollonj. *Ricordiamo*. «Almanacco dei bibliotecari italiani»,
1972, p. 106-110: 106-107.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-02-03, ultimo aggiornamento 2020-04-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bellucci.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
