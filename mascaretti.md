![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mascaretti.jpg){height="250"}

## Mascaretti, Carlo

(Pianello Valtidone PC 27 gennaio 1855 -- Roma 22 maggio 1928)

Laureato giovanissimo in giurisprudenza all\'Università di Roma nel
1875, dopo vari viaggi in Italia e all\'estero si diede al giornalismo
collaborando a giornali e riviste come «Il caffè», «Natura e arte», «Ars
et labor» e la «Nuova Antologia».\
Dall\'aprile 1879 prestò servizio a titolo gratuito come alunno alla
Biblioteca Braidense di Milano, passando nell\'ottobre dello stesso anno
alla Nazionale di Torino, ma lasciò poi il servizio nel luglio 1882.\
Intraprese un nuovo periodo di alunnato alla Biblioteca nazionale
centrale Vittorio Emanuele II di Roma dal 1º gennaio 1889 (iniziando
forse già alla fine dell\'anno precedente) ed entrò in ruolo dal 13
febbraio 1890, a seguito del prescritto esame di abilitazione, come
sottobibliotecario di 4ª classe. Nel 1893 ottenne l\'incarico di
responsabile dell\'Ufficio diritto di stampa, poi nei primi anni del
Novecento fu responsabile degli acquisti e in seguito assistente alla
Sala riservata. Nel maggio 1893 conseguì anche l\'abilitazione
all\'ufficio di bibliotecario. Nel giugno 1911 fu finalmente promosso
effettivamente al grado di bibliotecario, raggiungendo la 4ª classe
nell\'agosto 1917.\
Con il 1º gennaio 1924, su sua domanda, fu collocato a riposo.\
Nel 1896 fu chiamato a collaborare alla «Rassegna settimanale
universale» dove tenne una sua rubrica intitolata *Ab hic et ab hoc*,
firmata con lo pseudonimo di Americo Scarlatti. Passò poi alla
«Minerva», la rivista che lo vide assiduo collaboratore con articoli e
aneddoti bibliografici, storici e letterari, raccolti più tardi in
dodici volumetti dalla Unione tipografico-editrice torinese tra il 1915
e il 1934. Compose anche versi, novelle e un romanzo ambientato
nell\'antico Egitto.\
Fu socio della Società bibliografica italiana dal 1897 fino almeno al
1911 e nell\'agosto 1900 prese parte al Congrès international des
bibliothécaires tenuto a Parigi.

Simonetta Buttò

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 132\*-133\*.

Teodoro Rovito. *Dizionario bio-bibliografico dei letterati e
giornalisti italiani contemporanei*. Napoli: Tip. Melfi & Joele, 1907,
p. 165.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 254.

*Chi è?: dizionario degli italiani d\'oggi*. Roma: A.F. Formiggini,
1928, p. 320-321.

*Americo Scarlatti*. «Minerva», 38, n. 11 (1° giu. 1928), p. 403-404,
con una fotografia.

Cosimo Bertacchi. *Americo Scarlatti nei ricordi di un amico*.
«Minerva», 38, n. 12 (16 giu. 1928), p. 443-444.

\[Stefano Fermi\]. \[*Necrologio*\]. «Bollettino storico piacentino», 23
(1928), n. 3, p. 142-144.

S. F. \[Stefano Fermi\]. *Ricordando ancora Carlo Mascaretti*.
«Bollettino storico piacentino», 23 (1928), n. 4, p. 173-175, con una
fotografia.

*Necrologio*. «La bibliofilia», 30 (1928/29), n. 6, p. 241-242.

Aldo Ambrogio. *Carlo Mascaretti (Americo Scarlatti)*. «Strenna
piacentina», 9 (1929), p. 34-36, con una fotografia.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 340-341 (che lo dice nato il 22 gennaio e
morto il 2 maggio).

Nella Santovito Vichi. *Ricordo di Carlo Mascaretti*. «Almanacco dei
bibliotecari italiani», 1955, p. 77-83, con una fotografia.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 235.

Raffaello Biordi. *Bibliotecari di faceto umore*. «Almanacco dei
bibliotecari italiani», 1969, p. 187-192: 191-192.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 196.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 120-121 (voce di Simonetta Buttò).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 294-295 (che riprende le date di nascita
e morte dal Frati e presenta altre inesattezze).

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-09-08, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mascaretti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
