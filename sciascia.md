![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](sciascia.jpg){height="250"}

## Sciascia, Maria

(Roma 3 maggio 1916 -- Roma 8 agosto 1996)

Dopo gli studi secondari lavorò nelle segreterie scolastiche, dal
gennaio 1936, non di ruolo.\
Entrò nella carriera delle biblioteche statali dal 1º luglio 1940, come
aiutante in prova (nella carriera esecutiva), destinata alla Biblioteca
universitaria di Pisa. Nel luglio 1942 fu promossa assistente e dal 1º
settembre trasferita alla Biblioteca nazionale centrale di Roma. Fu poi
promossa coadiutore nel 1948.\
Nel dopoguerra, avendo nel frattempo conseguito la laurea in lettere,
passò per concorso, dal 1º luglio 1951, alla carriera direttiva, come
vicebibliotecario, rimanendo alla Biblioteca nazionale di Roma. Nel
marzo 1954 fu promossa bibliotecaria di 2ª classe e subito dopo
bibliotecaria di prima classe.\
Nell\'ottobre 1956 venne nominata soprintendente bibliografico per la
Liguria e la Lunigiana. Dopo la sperimentazione della prima Rete di
prestito creata dalla Soprintendenza nel 1959 fra i comuni della Val di
Magra, nel 1963 la provincia della Spezia venne scelta come una delle
aree pilota per lo sviluppo del Servizio nazionale di lettura, secondo
il Piano \"L\", e nella primavera di quell\'anno la Soprintendenza
inaugurò in poche settimane 14 piccole biblioteche allestite in
altrettanti comuni della provincia. Numerose altre biblioteche comunali
vennero aperte o rinnovate in quegli anni nella regione per l\'impulso
della Soprintendenza e col suo sostegno finanziario.\
Nel luglio 1961 fu promossa direttore di biblioteca di 3ª classe, poi
dal gennaio 1963 di 2ª classe e dal febbraio 1966 di prima classe.\
Dal novembre 1968, a seguito del pensionamento di [Tommaso
Bozza](bozza.htm), fu chiamata a dirigere la Soprintendenza
bibliografica per il Lazio e l\'Umbria e con il 1º aprile 1972 passò nei
ruoli della Regione Lazio, come soprintendente ai beni librari. Si
impegnò particolarmente nel recupero dei fondi antichi delle
biblioteche, con la loro catalogazione e con iniziative di
valorizzazione, come la pubblicazione del catalogo *Incunabuli delle
biblioteche degli enti locali del Lazio* (Roma: Regione Lazio, 1979), e
nella formazione di sistemi bibliotecari territoriali. Andò in pensione
nel 1981.\

Socia dell\'Associazione italiana biblioteche dal 1949, partecipò
costantemente ai suoi congressi nazionali. Nel dicembre 1957 fu eletta
nel Comitato regionale della [Sezione ligure](/aib/stor/sezioni/lig.htm)
e ricoprì ininterrottamente la carica di presidente, per quattro
mandati, fino all\'ottobre 1968, quando si dimise per il suo
trasferimento a Roma. Nel 1969 fu eletta nel [Consiglio
direttivo](/aib/stor/cariche69.htm) e poi confermata per il triennio
successivo, fino al 1975. Fu anche responsabile, negli anni Sessanta,
della commissione per i rapporti con i parlamentari.\
Quando lavorava a Genova fu socia della Società ligure di storia patria,
dal 1965. A Roma fece parte del Soroptimist Club, di cui fu presidente
dal 1976 al 1978, e fu tra le fondatrici del Club Roma Tiber, di cui fu
la prima presidente dal 1981.

Alberto Petrucciani

*Genova - Attività della Soprintendenza bibliografica*. «Accademie e
biblioteche d\'Italia» 31 (1963), n. 5, p. 472.

Nicoletta Campus Longo. *[Nata di maggio, ricordiamola in
maggio](/aib/editoria/97-05long.htm)*. «AIB notizie», 9 (1997), n. 5, p.
6.

Alberto Petrucciani. *Le biblioteche*. In: *Storia della cultura
ligure*, a cura di Dino Puncuh. 3. Genova: Società ligure di storia
patria, 2005, p. 233-354: 336-338. (Atti della Società ligure di storia
patria. N.s.; 45, fasc. 1). Pubblicato nel 2004.

Paola Di Giacomo Bozza. *Maria Sciascia*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 564-566, con l\'elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-01-13, ultimo aggiornamento 2021-03-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/sciascia.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
