![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pellegrino.jpg){height="250"}

## Pellegrino, Teodoro

(Brindisi 10 settembre 1908 -- Lecce 10 aprile 1985)

Laureato in giurisprudenza, vinse al principio del 1931 il concorso per
aiutante nell\'Archivio provinciale di Lecce e, con il passaggio degli
archivi provinciali allo Stato, entrò nei ruoli statali, sempre nella
carriera esecutiva, nel novembre 1932.\
Lasciò la carriera archivistica nell\'agosto 1935 per la direzione della
[Biblioteca provinciale di Lecce](/aib/stor/teche/le-pro.htm), che tenne
fino al 1973.\
Anche per sollecitazione di [Francesco Barberi](barberi.htm), allora
soprintendente in Puglia e Lucania, diede un notevole impulso alla
Biblioteca, riorganizzandola su basi più moderne e introducendo fra
l\'altro un nuovo catalogo a schede. Curò inoltre le dispense del corso
di preparazione per le biblioteche popolari tenuto a Bari dallo stesso
Barberi nel 1936 e fu ispettore bibliografico onorario per la
provincia.\
Socio dell\'Associazione italiana biblioteche dal 1940, partecipò in
quell\'anno all\'ultimo congresso nazionale d\'anteguerra.\
Nel dopoguerra intervenne alla prima assemblea della [Sezione di
Bari](/aib/stor/sezioni/pug.htm) e venne eletto nel Comitato regionale
provvisorio 1948-1950. Venne rieletto nel triennio 1950-1953 e poi nel
1963-1966 e 1966-1969.\
Collaborò ad «Accademie e biblioteche d\'Italia» con una relazione sullo
sviluppo del servizio di lettura nella provincia di Lecce (1963).\
Pubblicò diversi lavori di storia e arte locale, fra i quali *L\'antica
città di Lecce: guida al centro storico* (Bari: Editoriale Adda, 1975),
e collaborò alla «Gazzetta del Mezzogiorno». Fu anche membro del
Consiglio direttivo della Sezione di Lecce della Società di storia
patria per la Puglia dalla sua ricostituzione nel 1959.\

Al suo nome è stata intitolata la Biblioteca interfacoltà
dell\'Università di Lecce. L\'ateneo del Salento nacque nel 1955 proprio
per iniziativa dell\'Amministrazione provinciale, con un forte impegno
organizzativo di Pellegrino (membro del Consiglio direttivo del
Consorzio universitario salentino), e venne riconosciuto quattro anni
dopo.

Alberto Petrucciani

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Arti grafiche Savarese, 1976, p. 455 (che
lo dice erroneamente nato a Lecce).

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 52-53.

Valentino De Luca. *Presentazione*. In: Teodoro Pellegrino. *Santa Maria
a Cerrate: antica abbadia*, a cura di Valentino De Luca. Lecce: Capone,
2004, p. 3-12.

Valentino De Luca. *Teodoro Pellegrino (1908-1985): un intellettuale per
l\'Università di Lecce*. Galatina (LE): Congedo, 2006. 234 p.: tav. Con
la bibliografia dei suoi scritti e una scelta di interventi
sull\'Università e la Biblioteca. Contiene anche Donato Valli, *Per
Teodoro Pellegrino, in occasione dell\'intitolazione della Biblioteca
centrale dell\'Università di Lecce al suo nome*, p. 125-131.

*Repertorio del personale degli archivi di Stato. Vol. 2: (1919-1946)*,
a cura di Maurizio Cassetti, Ugo Falcone e Maria Teresa Piano Mortari;
con saggio storico-archivistico di Elio Lodolini. Roma: Ministero per i
beni e le attività culturali, Direzione generale per gli archivi, 2012,
p. 88, 93 e 496.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-27, ultimo aggiornamento 2020-05-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pellegrino.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
