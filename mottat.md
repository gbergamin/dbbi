![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mottat.jpg){height="250"}

## Motta, Teresa

(Potenza 22 ottobre 1890 -- Potenza 2 maggio 1953)

Primogenita dei sette figli di un farmacista, frequentò la scuola
complementare presso l\'Istituto Clotilde di Savoia di Potenza e
continuò gli studi con la scuola normale, conseguendo nel 1906 la
licenza di maestra elementare.\
Non risulta che abbia insegnato e non si hanno informazioni su altre
attività che abbia svolto prima del 1919, quando fu nominata
aiutobibliotecaria provvisoria nella Biblioteca provinciale di Potenza,
allora diretta da [Sergio De Pilato](depilato.htm). Collaborò poi con i
direttori successivi, sempre onorari, Stefano Nicola Lauria (dal 1941 al
1945) e Ferdinando Tantalo (dal 1945 al 1954). Sebbene priva di alcuna
preparazione specifica, nei trent\'anni di lavoro in biblioteca si
occupò della gestione della Provinciale in ogni aspetto, unendo compiti
amministrativi e contabili con la responsabilità dei servizi al
pubblico. Con l\'intensificarsi dell\'azione di indirizzo e controllo
della Soprintendenza bibliografica per la Puglia e la Lucania, affidata
a [Francesco Barberi](barberi.htm) dal settembre 1935 all\'estate 1943,
i suoi compiti divennero via via più specialistici, particolarmente dopo
il trasferimento, nel 1940, nella nuova sede. Autodidatta, l\'unica
occasione formativa nel corso della sua carriera furono probabilmente le
lezioni del corso per le biblioteche popolari e scolastiche tenute da
Barberi proprio nella Provinciale di Potenza nel giugno-luglio 1941.\
I vertici dell\'amministrazione riposero in lei una fiducia costante,
invariata nelle diverse gestioni, che le conferì un\'indipendenza tale
da permetterle di accogliere in biblioteca, tra il 1940 e il 1943,
insieme al suo pubblico abituale, una piccola comunità cosmopolita di
internati per motivi politici e razziali destinati a Potenza o ad altre
località della provincia, ai quali non sarebbe stato consentito
utilizzare le biblioteche. Oltre ai casi in parte noti di Manlio
Rossi-Doria e di Franco Venturi, i registri di lettura hanno reso
evidente la presenza in sala di numerosi internati italiani e stranieri,
alcuni dei quali si recavano in biblioteca con ritmo costante, persino
in piccoli gruppi, facendone anche un luogo d\'incontro. Permise loro di
fruire dei servizi della Biblioteca a lungo e con grande discrezione,
per un breve periodo con l\'aiuto di Barberi, annoverandoli puntualmente
nelle statistiche dell\'uso pubblico, e mai vantandosene neanche quando
avrebbe potuto farlo senza pericolo.\

Lavorò alla Biblioteca provinciale fino all\'inizio del 1950 e si ammalò
gravemente mentre era ancora in servizio.\
Fu socia dell\'Associazione italiana biblioteche dal 1930 al 1952 e
inviò la sua adesione ai congressi del 1931 e del 1940, senza però
potervi intervenire personalmente.

Antonella Trombone

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 52, 59.

Benedetto Croce - Franco Venturi. *Carteggio*, a cura di Silvia Berti.
Bologna: Il Mulino, 2008, p. XLVIII-LII, 34-38, 69-70.

Antonella Trombone. *Vita e pubblico della Biblioteca provinciale di
Potenza: l\'archivio e i registri dei servizi agli utenti (1900-1959)*.
«Nuovi annali della scuola speciale per archivisti e bibliotecari», 33
(2019), p. 339-362.

Antonella Trombone. *Internati in biblioteca e biblioteche al confino: i
lettori della Biblioteca provinciale di Potenza tra il 1940 e il 1943*.
In: *What happened in the library? Cosa è successo in biblioteca?
Lettori e biblioteche tra indagine storica e problemi attuali: seminario
internazionale di ricerca*, a cura di Enrico Pio Ardolino, Alberto
Petrucciani e Vittorio Ponzani. Roma: Associazione italiana biblioteche,
2020, p. 249-262.

Antonella Trombone. *Teresa Motta: una bibliotecaria e \"un anno di
vicende memorabili\"*, con lettere inedite di Francesco Barberi e Manlio
Rossi-Doria (1943-1949), presentazione di Alberto Petrucciani. Rionero
in Vulture: Calice, 2020. 161 p.: ill.

Edoardo Tortarolo. *Teresa Motta: una bibliotecaria e \"un anno di
vicende memorabili\"*. «Storia e problemi contemporanei», n. 83
(gen.-apr. 2020), p. 179-183.

Antonella Trombone. *Progetti di studio e viaggi dei libri: Franco
Venturi in biblioteca nel periodo d\'internamento (1941-1943)*. In:
*Culture e funzione sociale della biblioteca: memoria, organizzazione,
futuro: studi in onore di Giovanni Di Domenico*, redazione a cura di
Anna Bilotta. Roma: Associazione italiana biblioteche, 2022, p. 233-246.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-03-06, ultimo aggiornamento 2023-01-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/motta.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
