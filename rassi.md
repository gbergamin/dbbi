![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rassi.jpg){height="250"}

## Rassi, Ettore

(Venezia 3 gennaio 1872 -- Padova 27 dicembre 1949)

Completati gli studi secondari all\'Istituto tecnico P. Sarpi di Venezia
si iscrisse all\'Università di Padova frequentando i corsi della Sezione
di ingegneria della Facoltà di Scienze ma senza, a quanto pare,
conseguire la laurea.\
Entrò nelle biblioteche governative dal 1º dicembre 1900 come
apprendista distributore alla Biblioteca Marciana di Venezia, e
dall\'agosto 1904 entrò nei ruoli come ordinatore/distributore di 5ª
classe.\
Nel febbraio 1906, su sua domanda, fu trasferito alla Biblioteca
universitaria di Padova, dove si svolse poi tutta la sua carriera,
tranne un breve spostamento per le circostanze belliche, dal novembre
1917, alla Biblioteca musicale di Santa Cecilia a Roma.\
Rientrato nel dicembre 1918 alla Biblioteca universitaria di Padova, fu
inquadrato nella nuova qualifica di assistente dal maggio 1919 e
promosso per merito a quella di coadiutore nel dicembre dello stesso
anno. Con la nuova riforma delle qualifiche passò alla carriera di
concetto, come ordinatore, dal giugno 1926, e fu poi promosso primo
ordinatore dal marzo 1929 e ordinatore principale dall\'agosto 1930.\
Nell\'ultima parte della sua carriera svolse la funzione di economo
della Biblioteca e ne curò l\'amministrazione e l\'archivio, prestando
un\'apprezzata collaborazione ai direttori del tempo.\
Venne però collocato a riposo d\'autorità il 1º aprile 1939, pur non
avendo ancora raggiunto i 40 anni di servizio che davano diritto al
trattamento di pensione più favorevole, in applicazione delle direttive
del 1938 sul pensionamento forzato dei dipendenti pubblici non iscritti
al Partito nazionale fascista. Non ebbero esito le sollecitazioni della
direttrice della Biblioteca universitaria [Bianca Fantini
Saraceni](fantini.htm) al Ministero per poterlo mantenere almeno per un
altro po\' di tempo in servizio, per le esigenze della gestione
amministrativa, anche se dal Ministero stesso fu suggerito
ufficiosamente l\'*escamotage* di continuare a utilizzare la sua
collaborazione da pensionato con compensi straordinari su fondi
dell\'Università.\

Aderì all\'Associazione italiana biblioteche dalla sua costituzione
(1930) e compare tra i soci fino almeno al 1937. Fu anche membro della
Sezione Bibliotecari dell\'Associazione fascista della scuola ma non
aderì mai al Partito fascista.\
Almeno a partire dal 1921 svolse anche un\'interessante attività
giornalistica, collaborando al quotidiano locale «Il Veneto» come
critico teatrale e poi anche musicale e cinematografico (per lo più con
le sigle «r.» o «e.r.», ma occasionalmente anche firmando per esteso).
In particolare dal 1933 fu assiduamente presente nella rubrica *Teatri,
schermi e concerti* con brevi ma colte e fini recensioni dei film in
programmazione in città e di altri spettacoli, e in qualche caso
contribuì al giornale anche con articoli di cultura ed erudizione
locale.\
Dopo la caduta del regime, nel luglio 1943, la sua attività
giornalistica assunse anche carattere politico (ma non è stata finora
identificata) e sotto l\'occupazione tedesca venne arrestato, carcerato
per circa un mese a Padova e processato dal Tribunale speciale come
antifascista, a quanto lui stesso dichiarò chiedendo poi senza esito al
Ministero, nel settembre 1945, di essere riassunto in servizio in quanto
licenziato per motivi politici.\
Dopo la Liberazione riprese comunque l\'attività giornalistica
collaborando a «Il Gazzettino», sempre con recensioni cinematografiche,
teatrali e musicali, fino alla morte.\
In gioventù aveva pubblicato un volumetto di poesia, *La rivoluzione
francese: scene e figure* (Padova: Gallina, 1898), serie di sonetti di
tono giacobino ispirati al modello del *Ça ira* di Carducci.

Alberto Petrucciani

Luciano Morbiato. *Cinema ordinario: cento anni di spettacolo
cinematografico a Padova e in provincia*. Padova: Il Poligrafo, 1998, p.
73-74, 76, 79-80, 84-85, 88, 183-188.

Alberto Petrucciani. *Licenziamenti per motivi politici o razziali nelle
biblioteche nel periodo fascista (1938-1943): appunti e ricerche*. In:
*Dalla bibliografia alla storia: studi in onore di Ugo Rozzo*, a cura di
Rudj Gorian. Udine: Forum, 2010, p. 217-240. Poi in Alberto Petrucciani,
*Libri e libertà: biblioteche e bibliotecari nell\'Italia
contemporanea*, Manziana (Roma): Vecchiarelli, 2012, p. 167-191 (p. 180,
182 e 189).

Luciano Morbiato. *Ettore Rassi, il bibliotecario che amava il cinema*.
In: *Luci sulla città: Padova e il cinema*, a cura di Giancarlo
Beltrame, Ezio Leoni e Paolo Romano. Nuova ed. aggiornata. Venezia:
Marsilio, 2011, p. 100-104, con una fotografia (e cenni alla sua
attività anche nell\'altro contributo di Morbiato al volume).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-02-10, ultimo aggiornamento 2021-02-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rassi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
