![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Fiorillo, Angelo Raffaele (Raffaele)

(Solofra AV 28 agosto 1873 - Napoli 1966)
:::

Dopo gli studi al Seminario arcivescovile di Salerno, non conclusi, e il
servizio militare di leva (1894-1896), come sottufficiale, entrò nelle
biblioteche governative come apprendista distributore, dal 1º agosto
1900, alla Biblioteca nazionale di Napoli (lavorando però di fatto, fino
alla fine del 1902, alla Biblioteca di S. Giacomo). Nell\'agosto 1904
venne inquadrato in ruolo come ordinatore/distributore di 5ª classe.\
Nell\'agosto 1914, su sua domanda, venne trasferito dalla Nazionale alla
Biblioteca di S. Giacomo, rientrando alla Nazionale alla fine dello
stesso anno. Con la riforma del 1919 venne promosso coadiutore e nel
dicembre 1927 primo coadiutore. A partire dal 1922 si dedicò, con
apprezzata competenza, alla ricollocazione delle raccolte di pregio
della Biblioteca, e in particolare della ricca collezione di incunaboli,
nella nuova sede alla Reggia. Nel 1929 collaborò all\'organizzazione
della Mostra bibliografica del Mezzogiorno e della Sicilia, allestita
alla Nazionale in occasione del Congresso mondiale delle biblioteche.\
Nello stesso anno 1929 fu trasferito alla Biblioteca universitaria di
Napoli, col compito di dedicarsi essenzialmente ai servizi della
Soprintendenza bibliografica per le Puglie e la Basilicata, che aveva
sede in quella biblioteca dalla sua istituzione (1919). Svolse
soprattutto l\'incarico di ispettore (a cui fu nominato formalmente nel
1932), trasferendosi per un periodo a Bari, soprattutto per la
riorganizzazione dei fondi della Biblioteca consorziale che si voleva
allora potenziare (attività che lo mise in contrasto con la dirigenza
locale), e visitò numerose biblioteche pubbliche ed ecclesiastiche del
territorio e anche alcuni archivi e raccolte private.\
Dopo il trasferimento della sede della Soprintendenza a Bari e la nomina
di [Francesco Barberi](barberi.htm) come soprintendente (1935) passò a
svolgere la funzione di ispettore per la Soprintendenza bibliografica
per la Campania e la Calabria, trasferendosi nel 1936 dalla Biblioteca
universitaria di Napoli alla Nazionale, dove aveva sede la
Soprintendenza. Alla Nazionale si occupò anche della sorveglianza del
servizio di distribuzione e delle legature.\
Nel novembre 1940 fu promosso coadiutore principale e con il 1º dicembre
1941 fu collocato a riposo.\
Dall\'aprile 1945 al giugno 1948 fu riassunto in servizio per curare il
riordino della Biblioteca della Società napoletana di storia patria dopo
i danni subiti nella guerra, guadagnandosi il vivo apprezzamento del
presidente Ernesto Pontieri.\
Socio dell\'Associazione italiana biblioteche dalla sua costituzione
(1930), partecipò ad alcuni dei suoi congressi nazionali e fece parte
del comitato organizzatore del terzo, tenuto a Bari nel 1934. Nel 1948,
già a riposo, aderì alla ricostituzione dell\'Associazione dopo la
guerra.\
Pubblicò sulle riviste «Iapigia» e «Rinascenza salentina», dal 1934 al
1939, una serie di articoli in cui censiva gli incunaboli conservati
nelle principali biblioteche pugliesi, poi riuniti nel volume
*Incunabuli delle biblioteche di Puglia, con la indicazione di alcune
artistiche legature* (Napoli: Lubrano, 1942). In altri due contributi
(1938 e 1942) segnalò i manoscritti d\'interesse pugliese conservati
nella Biblioteca nazionale di Napoli.\
Si dedicò anche al teatro, pubblicando nel 1911 la commedia brillante
*\'O cabalista* e poi, negli anni Venti e Trenta, altre due commedie e
tre drammi in dialetto. Pubblicò anche un romanzo umoristico, *Don
Gorgonio Zeppola* (Napoli: C.L.E.T., 1935, stampa 1936), in cui
rievocava fra l\'altro i propri contrasti con l\'avvocato Davide Lopez
presidente del Consiglio di amministrazione della Biblioteca consorziale
di Bari. Nella prefazione il collega e giornalista [Decio
Carli](carli.htm) tracciava uno scherzoso ritratto della sua attività di
ispettore bibliografico, «don Chisciotte alla conquista di territorii
cartacei e pergamenacei, schedatore imperterrito e scrupoloso del
materiale scoperto e assicurato allo Stato»: «Per anni, Raffaele
Fiorillo ha fatto, in Italia, suppergiù, quanto fece in Africa Stanley.
Se costui imprese, da solo, la ricerca di un uomo, l\'italiano si pose,
da solo, e di buzzo buono, alla ricerca di libri rari, incunaboli e
manoscritti. A Stanley fu tutt\'altro che facile riuscire allo scopo. E
a Fiorillo pure, in quanto, sia nelle Puglie che nella Lucania, usò
vaporiera, autobus, schiena di mulo e caval di Sant\'Antonio per
raggiungere quei tali cocuzzoli sui quali si appollaiano di solito quei
tali conventi che detengono, talvolta, una preziosa suppellettile
libraria».

Alberto Petrucciani

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 21, 31.

Enrico Pio Ardolino. *Angelo Raffaele Fiorillo*. In: *L\'élite irpina:
centocinquanta biografie, 1861-2016*, a cura di Guido Melis e Antonella
Meniconi. Napoli: Editoriale scientifica, 2019, p. 231-234 (con
l\'elenco degli scritti e ulteriori riferimenti bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-20, ultimo aggiornamento 2021-02-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fiorillo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
