![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fumagalli.jpg){height="250"}

## Fumagalli, Giuseppe

(Firenze 27 luglio 1863 -- Firenze 11 maggio 1939)

Figlio del tipografo e calcografo Paolo, dopo aver ottenuto la licenza
classica svolse nel 1880 l\'alunnato presso la Biblioteca nazionale
centrale di Firenze, accumulando in breve tempo numerose esperienze in
diverse biblioteche italiane. Tra il 1881 e il 1882 fu assistente alla
Biblioteca governativa di Lucca, dal 1883 alla Biblioteca Riccardiana di
Firenze, nel 1884 alla Biblioteca universitaria di Padova e dal 1885 al
1887 alla Biblioteca nazionale centrale di Roma.\
Nel 1886 venne premiato nel concorso bandito dal Ministero della
pubblica istruzione per una monografia sulle norme catalografiche
(pubblicata l\'anno successivo a Firenze presso Sansoni con il titolo di
*Cataloghi di biblioteche e indici bibliografici*) e nel 1888 si
aggiudicò, in collaborazione con Giuseppe Ottino, anche uno degli altri
premi ministeriali, per una bibliografia delle opere bibliografiche
italiane (*Bibliotheca bibliographica italica*, Roma 1889, con un
secondo volume nel 1895 e vari supplementi).\
Nel novembre 1887 conseguì l\'abilitazione a bibliotecario e dal 1888
lavorò alla Biblioteca Braidense di Milano, come vicedirettore, passando
come direttore nel 1893 alla [Biblioteca universitaria
Alessandrina](/aib/stor/teche/rm-uni.htm) e l\'anno successivo alla
[Biblioteca universitaria di Napoli](/aib/stor/teche/na-uni.htm). Tornò
poi alla [Biblioteca Braidense](/aib/stor/teche/rm-uni.htm) come
direttore dal 1896 al 1910.\
Trasferito nell\'aprile 1910 alla direzione della [Biblioteca
Estense](/aib/stor/teche/mo-est.htm) di Modena per contrasti con il
Ministero della pubblica istruzione, dal novembre 1913 diresse la
[Biblioteca universitaria di Bologna](/aib/stor/teche/bo-uni.htm), dove
durante il conflitto mondiale costituì una raccolta bibliografica della
guerra e nel 1916 fondò il Comitato bolognese per i libri ai feriti e ai
soldati combattenti. Per la mancata nomina a soprintendente
bibliografico chiese di essere collocato a riposo anticipatamente, dal
gennaio 1921.\
Prolifico studioso e divulgatore, autore di più di 350 contributi, tra i
lavori più rilevanti pubblicò il *Lexicon typographicum Italiae:
dictionnaire géographique d\'Italie pour servir à l\'histoire de
l\'imprimerie dans ce pays* (Florence 1905), *La bibliografia* (Roma
1923), il primo *Annuario delle biblioteche italiane* (Firenze 1933) e
il *Vocabolario bibliografico* (apparso postumo nel 1940), oltre a
fortunati repertori come il *Chi l\'ha detto?* (Milano 1895) e *L\'ape
latina* (Milano 1911). Collaboratore di numerosi periodici, nel 1896
fondò presso Bemporad l\'«Almanacco italiano», che diresse sino al
1937.\
Audace organizzatore e promotore di mostre, eventi e istituti culturali,
fu fondatore e primo presidente della Società bibliografica italiana
(1896-1897), vicepresidente fino al 1908 e consigliere fino al 1915.
Diresse poi l\'Istituto italiano del libro, con sede a Firenze, dove
organizzò dal 1922 le Fiere internazionali del libro, e nel 1929 fece
parte del comitato esecutivo del primo Congresso mondiale delle
biblioteche e di bibliografia.\
Membro del [Comitato promotore](/aib/stor/cariche30.htm)
dell\'Associazione italiana biblioteche, ne fu consigliere dalla sua
fondazione (1930) fino alla morte.

Enrico Pio Ardolino

Giuseppe Fumagalli. *Note biografiche di G. Fumagalli*. Archivio storico
AIB, A.II.4.

*Giuseppe Fumagalli*. «La bibliofilia», 41 (1939), n. 5/6, p. 248.

Arturo Lancellotti. *Umanità d\'un grande bibliofilo: Giuseppe
Fumagalli*. «Accademie e biblioteche d\'Italia», 13 (1938/39), n. 5, p.
419-430.

Giannetto Avanzi. *Giuseppe Fumagalli, bibliografo (1863-1939)*. «Il
libro italiano», 3 (1939), n. 1, p. 351-359.

Alfonso Gallo. *Giuseppe Fumagalli*. «Bollettino dell\'Istituto di
patologia del libro», 1 (1939), n. 2, p. 148-152.

Paolo Nalli. *Giuseppe Fumagalli*. (Analecta). «Maso Finiguerra», 4
(1939), n. 1/2, p. 157-160.

A. \[Albano\] Sorbelli. *Giuseppe Fumagalli*. (Necrologi).
«L\'Archiginnasio», 34 (1939), n. 1/3, p. 143-145.

Domenico Fava. *Giuseppe Fumagalli e l\'opera sua*. «Accademie e
biblioteche d\'Italia», 14 (1939/40), n. 3, p. 154-165.

Nello Vian. *Giuseppe Fumagalli: bibliografia*, con nota introduttiva di
Guido Mazzoni. Firenze: Sansoni, 1940. xiii, 66 p.: 1 ritratto.

Albano Sorbelli. *Giuseppe Fumagalli*. «Il risorgimento grafico», 37
(1940/41), n. 5, p. 177-182.

Mario Armanni. *G. Fumagalli bibliofilo*. «Il risorgimento grafico», 37
(1940/41), n. 7, p. 269-272.

Antonio Boselli. *G. Fumagalli bibliografo*. «Il risorgimento grafico»,
37 (1940/41), n. 8, p. 297-303.

Paolo Nalli. *G. Fumagalli bibliotecario*. «Il risorgimento grafico», 37
(1940/41), n. 9, p. 345-348.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 103-104.

Arturo Lancellotti. *Ricordo di Giuseppe Fumagalli*. «Almanacco dei
bibliotecari italiani», 1963, p. 61-67, con una fotografia.

Nello Vian. *Giuseppe Fumagalli bibliofilo e uomo vivo*. «Bollettino
d\'informazioni AIB», 3 (1963), n. 3, p. 77-83.

Nello Vian. *Fumagalli, bibliografo vivo*, in *Il leone nello
scrittoio*, Reggio Emilia: Città armoniosa, 1980, p. 227-228.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 3-4 nota 6, 190.

Guido Fagioli Vercellone. *[Fumagalli,
Giuseppe](http://www.treccani.it/enciclopedia/giuseppe-fumagalli_%28Dizionario-Biografico%29/)*.
In: *Dizionario biografico degli italiani*. Vol. 50. Roma: Istituto
della Enciclopedia italiana, 1998, p. 723-726.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 90-91 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 208-210.

Enrico Pio Ardolino. *[Alcuni documenti inediti su Giuseppe Fumagalli
(con l\'edizione di un necrologio di Vittorio
Camerani)](https://bibliothecae.unibo.it/article/view/10359/10384)*.
«Bibliothecae.it», 8 (2019), n. 2, p. 115-168: ill. In appendice:
Vittorio Camerani, *Giuseppe Fumagalli*, p. 139-152; *Note biografiche
di G. Fumagalli*, p. 153-162.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fumagalli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
