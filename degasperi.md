![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](degasperi.jpg){height="250"}

## De Gasperi, Alcide

(Pieve Tesino TN 3 aprile 1881 -- Borgo Valsugana TN 19 agosto 1954)

Nato in una famiglia di origini modeste e profondamente religiosa, compì
i primi studi nel collegio vescovile di Trento e si diplomò nel liceo
classico della città nel 1900. Partecipò ai congressi dell\'Associazione
universitaria cattolica trentina, venendo eletto segretario nel 1901, e
nel novembre del 1904, in occasione di gravi scontri tra studenti di
lingua italiana e tedesca verificatisi dopo l\'inaugurazione di un corso
in italiano nella Facoltà di giurisprudenza dell\'Università di
Innsbruck, venne arrestato e detenuto per venti giorni. Nel luglio 1905
si laureò in filologia moderna all\'Università di Vienna, discutendo,
sotto la guida di Jakob Minor, una tesi dal titolo *Die glücklichen
Bettler von Carlo Gozzi und ihre deutschen Bearbeitungen*.\
Intrapresa la carriera politica, alla luce di una decisa battaglia per
l\'autonomia del Trentino all\'interno dell\'Impero e per la difesa
della cultura italiana nel territorio, dal 1911 fu deputato al
Parlamento di Vienna e in particolare, durante la Prima guerra mondiale,
si batté per i diritti delle popolazioni italiane, proclamando la loro
volontà di essere annesse all\'Italia.\
Divenuto poi tra i membri più influenti del Partito popolare italiano,
nel 1921 fu eletto capogruppo alla Camera e nel 1923 sostituì Luigi
Sturzo come segretario del partito, venendo rieletto deputato l\'anno
successivo. Convinto oppositore del fascismo, fu tra i membri più attivi
del comitato dell\'Aventino, venendo per questo sottoposto a
sorveglianza nel 1926, arrestato nel marzo 1927 e condannato a quattro
anni di carcere (poi ridotti a due) trascorsi tra Regina Coeli e la
clinica Ciancarelli di Roma.\
Il 1º aprile 1929, per interessamento del prefetto [Giovanni
Mercati](mercati.htm) e di [Igino Giordani](giordani.htm), venne assunto
dalla Biblioteca Vaticana come impiegato sovrannumerario. Fu addetto
alla catalogazione degli stampati, in particolare di libri di scienze
sociali in tedesco e nelle lingue nord-europee («il mio destino è di
schedare oggettivamente e musulmanamente i libri altrui», confessò in
una lettera del 1933 a Sturzo). In questi anni intrattenne un solido
rapporto di amicizia con Giorgio Levi Della Vida, anche lui rifugiato e
impiegato in Vaticana come catalogatore di manoscritti orientali, che lo
ricordò come lavoratore meticoloso ma non sempre provvisto di adeguate
competenze catalografiche («i suoi colleghi del catalogo andavano
raccontando che le schede compilate da De Gasperi potevano servire di
modello di come un catalogo non va fatto»). Nel 1937 iniziò a
collaborare con «L\'illustrazione vaticana», occupandosi di politica
internazionale con lo pseudonimo di Spectator, e due anni dopo gli fu
conferito, su proposta del prefetto [Anselmo Albareda](albareda.htm),
l\'incarico di segretario della Biblioteca Vaticana.\

Nel dopoguerra fu protagonista della vita politica italiana: tra i
fondatori della Democrazia cristiana, membro del Comitato di liberazione
nazionale, ministro degli esteri nei governi Bonomi e Parri nel
1944-1945 e dal dicembre 1945 presidente del Consiglio dei ministri.
Rimase alla guida di diversi governi sino al 1953, all\'insegna di una
politica centrista e con la ferma volontà di collocare l\'Italia nel
blocco occidentale. Nel 1954 venne nominato primo presidente della
Comunità economica del carbone e dell\'acciaio (CECA).\
Le sue carte sono conservate presso l\'Istituto universitario europeo di
Fiesole, mentre la sua biblioteca è stata donata alla Biblioteca
comunale di Borgo Valsugana.

Enrico Pio Ardolino

Giorgio Levi Della Vida. *Un cimelio da rintracciare negli scaffali
della Vaticana*. «Il nuovo Corriere della sera», 79, n. 199 (21 ago.
1954), p. 3.

Silvio Negro. *In Vaticano De Gasperi fu sempre \"uomo di passaggio\"*.
«Il nuovo Corriere della sera», 79, n. 200 (22 ago. 1954), p. 5.

Nello Vian. *Un quarto di secolo alla Vaticana*. «Almanacco dei
bibliotecari italiani», 1963, p. 13-20.

Ruggero Moscati. *Informazioni della polizia su De Gasperi (1927-1941)*.
«Clio», 9 (1973), n. 4, p. 523-536.

Enzo Forcella. *Le giornate di un bibliotecario*, in *Celebrazione di un
trentennio*. Milano: Mondadori, 1974, p. 153-178.

Nello Vian. *De Gasperi, bibliotecario di passo*, in *Il leone nello
scrittoio*. Reggio Emilia: Città armoniosa, 1980, p. 211-212.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 66 («L\'on. De Gasperi,
ministro degli esteri, mi ha mandato i suoi saluti per mezzo della
figlia, venuta in Biblioteca. Non ebbi con l\'illustre parlamentare
particolari rapporti quando era \"rifugiato\" nella Vaticana durante il
periodo fascista, ma da qualche scambio di parole nel suo ufficio di
segretario intuimmo che c\'era tra noi qualcosa di comune: per
l\'appunto l\'antifascismo.»).

Piero Craveri. *[De Gasperi,
Alcide](https://www.treccani.it/enciclopedia/alcide-de-gasperi_%28Dizionario-Biografico%29/)*.
In: *Dizionario biografico degli italiani*. Vol. 36. Roma: Istituto
della Enciclopedia italiana, 1988, p. 79-114, con numerosi riferimenti
bibliografici.

Nello Vian. *Figure della Vaticana e altri scritti: uomini, libri e
biblioteche*, a cura di Paolo Vian. Città del Vaticano: Biblioteca
apostolica vaticana, 2005, p. IX, 271-272.

Alberto Petrucciani. *Libri e libertà: biblioteche e bibliotecari
nell\'Italia contemporanea*. Manziana (Roma): Vecchiarelli, 2012, p.
141-142.

Roberto Pertici. *La politica delle sottolineature*. «L\'osservatore
romano», 153, n. 188 (19/20 ago. 2013), p. 4-5: ill.

Ugo Pistoia. *Sulla biblioteca di Alcide Degasperi: prime rilevazioni*.
In: *Patrimonio librario antico: conoscere per valorizzare: atti del
convegno di studio (Trento, Polo culturale diocesano Vigilianum, 26
settembre 2018)*, a cura di Laura Bragagna e Italo Franceschini;
introduzione di Edoardo Barbieri. \[Trento\]: Provincia autonoma di
Trento, Soprintendenza per i beni culturali, 2019, p. 85-141: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-17, ultimo aggiornamento 2023-02-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/degasperi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
