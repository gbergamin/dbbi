![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](paredi.jpg){height="250"}

## Paredi, Angelo

(Canzo CO 17 agosto 1908 -- Milano 7 aprile 1997)

Sacerdote, ordinato nel maggio 1931, dopo gli studi medi in seminario a
Seveso e a Monza e quelli teologici a Milano. Laureato in teologia nel
1931 e destinato, come insegnante di lettere, al Collegio arcivescovile
di Seregno, si iscrisse anche all\'Università cattolica del Sacro Cuore
dove conseguì la laurea in lettere classiche nel dicembre 1934. Ottenne
anche l\'abilitazione all\'insegnamento di latino e greco, che tenne al
Collegio S. Carlo di Milano dal 1937 al 1951.\
Nel maggio 1951 fu nominato a far parte del Collegio dei dottori della
Biblioteca Ambrosiana. Alla morte di [Castiglioni](castiglioni.htm), nel
luglio 1964, assunse la reggenza della Biblioteca, e venne poi nominato
ufficialmente prefetto il 12 maggio 1967. Ricoprì la carica di prefetto
della Biblioteca Ambrosiana fino al 1984, promuovendo iniziative per la
conservazione, l\'incremento e la valorizzazione del grande patrimonio
delle biblioteche ecclesiastiche. Fu particolarmente impegnato nelle
attività di riordino del materiale di maggiore pregio, di catalogazione,
restauro e riproduzione fotografica, con l\'organizzazione di alcune
importanti mostre.\
Interessato ai problemi della professione e della formazione
professionale, fu l\'animatore e il primo presidente dell\'Associazione
dei bibliotecari ecclesiastici italiani, costituita nel 1978, e assiduo
collaboratore del «Bollettino di informazione» a partire dalla sua
nascita, nel 1981. Tenne la carica di presidente dell\'ABEI fino al
1989, quando fu nominato presidente onorario.\
Studioso della storia di Milano, di liturgia ambrosiana e agiografia,
codicologo, storico del libro e delle biblioteche, fu autore di parecchi
volumi, tra i quali una fortunata grammatica latina, e collaborò a
riviste specialistiche con numerosi contributi.

Socio dell\'Associazione italiana biblioteche almeno dal 1954 al 1974,
consigliere del Centro nazionale di studi manzoniani dal 1975 al 1995
(vicepresidente dal 1975 al 1980), socio corrispondente dell\'Istituto
lombardo dal 1979, nel 1971 ricevette la laurea *honoris causa* dalla
University of Notre Dame (Indiana).

Simonetta Buttò

*Lui, chi è?*  2ª ed. Torino: Editrice torinese, \[1971?\], vol. 2, p.
577-578.

Fausto Ruggeri. *Ricordo di mons. Angelo Paredi*. «Bollettino di
informazione / ABEI», 6 (1997), n. 2, p. 3-4.

Cesare Pasini. *Ricordo di Angelo Paredi (1908-1997)*. (In memoriam).
«La scuola cattolica», 126 (1998), n. 6, p. 849-891, con la bibliografia
degli scritti.

Marco Navoni. *Profilo di mons. Angelo Paredi*. «Bollettino di
informazione / ABEI», 14 (2005), n. 1, p. 11-13.

Marco M. Navoni. *Mons. Angelo Paredi, fondatore dell\'ABEI nel
centenario della nascita*. «Bollettino di informazione / ABEI», 17
(2008), n. 3, p. 24-29.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-04, ultimo aggiornamento 2022-08-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/paredi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
