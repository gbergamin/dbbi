![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](battisti.jpg){height="250"}\
\
[\[Altra immagine\]](battisti2.jpg)

## Battisti, Carlo

(Trento 10 ottobre 1882 -- Empoli FI 6 marzo 1977)

Diplomato al Liceo classico di Trento, si laureò in lettere
all\'Università di Vienna nel 1905, discutendo una tesi sul
volgarizzamento della *Catinia* di Sicco Polenton sotto la guida del
romanista Wilhelm Meyer-Lübke. Nel 1906 iniziò a pubblicare i primi
lavori di linguistica e dialettologia sull\'«Archivio per l\'Alto
Adige», fondato dall\'irredentista Ettore Tolomei, e dall\'ottobre di
quell\'anno fu impiegato presso la Biblioteca universitaria della
capitale austriaca, dove si occupò soprattutto delle acquisizioni nel
campo della filologia romanza.\
Libero docente di romanistica all\'Università di Vienna dal 1909,
insegnò filologia romanza fino al 1914, quando ottenne la cattedra di
lingua e letteratura italiana, senza però poterne prendere possesso
perché chiamato alle armi. Fatto prigioniero dai russi e inviato nel
Turkestan e poi in Siberia, nel 1916 tenne da recluso un corso di
francese antico all\'Università di Tomsk.\
Rientrato in Italia, il 17 luglio 1919 assunse la direzione dell\'allora
Biblioteca di Stato di Gorizia (dal 1967 [Biblioteca statale
Isontina](/aib/stor/teche/go-sta.htm)), occupandosi in particolare della
catalogazione dei fondi librari recuperati dopo la guerra. Promosse una
convinta politica di acquisti e scambi di libri in lingua italiana e
accorpò all\'istituto i patrimoni della biblioteca e dell\'archivio
della Provincia e quelli della Biblioteca civica. Nel 1923 fondò «Studi
goriziani», la rivista della biblioteca.\
Dal febbraio 1925, anche per interessamento di Giorgio Pasquali, fu
chiamato a occupare la cattedra di glottologia all\'Università di
Firenze, e qui diresse, succedendo a Luigi Schiaparelli e mantenendo
l\'incarico fino al 1952, la Scuola per bibliotecari e archivisti
paleografi. Nel 1929 fu relatore al primo Congresso mondiale delle
biblioteche e di bibliografia. Lasciò l\'insegnamento universitario, per
il collocamento a riposo, con il 1º novembre 1957.\
Nella sua vasta produzione accademica si ricordano particolarmente
l\'*Avviamento allo studio del latino volgare* (Bari 1949), l\'*Atlante
toponomastico della Venezia tridentina* (Firenze 1951-1956) e
soprattutto il *Dizionario etimologico italiano* (Firenze 1950-1957),
redatto assieme a Giovanni Alessio. Fu autore anche di scritti
biblioteconomici, tra cui alcune voci pubblicate nell\'*Enciclopedia
italiana* e una serie di saggi sulla storia della Biblioteca Isontina.\

Presidente della [Sezione Toscana](/aib/stor/sezioni/tos.htm)
dell\'Associazione italiana biblioteche dal 1949 al 1953, in questa
veste fece parte del primo [Consiglio
direttivo](/aib/stor/cariche51.htm) dopo la sua ricostituzione e ne fu
eletto vicepresidente (1951-1953). Fece parte ancora del Comitato
regionale toscano nel triennio 1953-1956.\
Nel 1951, dopo un casuale incontro con Vittorio De Sica avvenuto presso
il Ministero della pubblica istruzione, fu convinto a recitare come
attore protagonista della pellicola neorealista *Umberto D.*, con regia
di De Sica e sceneggiatura di Cesare Zavattini.\
Fu anche direttore dell\'Istituto di studi per l\'Alto Adige e dal 1964
accademico della Crusca.

Enrico Pio Ardolino

*Bibliografia degli scritti di Carlo Battisti, 1904-1958*, a cura di
Maria Jole Minicucci. In: Carlo Battisti. *Sostrati e parastrati
nell\'Italia preistorica*. Firenze: Le Monnier, 1959, p. XIII-XL.

Carlo Battisti. *Autobibliografia*, con presentazione di Giovanni
Battista Pellegrini. Firenze: Olschki, 1970. xx, 54 p.

Otello Silvestri. *Carlo Battisti bibliotecario a Gorizia nel primo
dopoguerra*. «Accademie e biblioteche d\'Italia», 45 (1977), n. 2, p.
161-163.

Giovanni Battista Pellegrini. *[Battisti,
Carlo](http://www.treccani.it/enciclopedia/carlo-battisti_%28Dizionario-Biografico%29/)*.
In: *Dizionario biografico degli italiani*. Vol. 34. Roma: Istituto
della Enciclopedia italiana, 1988, p. 317-321, con alcuni altri
riferimenti bibliografici.

*Carlo Battisti, glottologo e attore neorealista*, a cura di Emanuele
Banfi. Trento: Dipartimento di scienze filologiche e storiche,
Università degli studi di Trento, 1993. 94 p.: ill. Atti della giornata
di studio nel centodecimo anniversario della nascita, Trento, 14
novembre 1992.

*La biblioteca rinata: i lavori, le esperienze e i ricordi (1988-1995)*,
a cura di Otello Silvestri. Monfalcone: Edizioni della Laguna, 1995, p.
10-11.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 31-32 (voce di Giorgio De Gregori).

*Un bibliotecario nel francobollo*. «Bibelot», 8 (2002), n. 2, p. 8.

Marco Menato. *Carlo Battisti e gli \"Studi goriziani\": due note*. In:
*Una mente colorata: studî in onore di Attilio Mauro Caproni per i suoi
65 anni*, promossi, raccolti, ordinati da Piero Innocenti; curati da
Cristina Cavallaro. Manziana (Roma): Vecchiarelli; Roma: Il libro e le
letterature, 2007, p. 351-362.

Donatella Porcedda. *\"Come scienziato e come cittadino\": l\'impegno di
Carlo Battisti per la Biblioteca e l\'Archivio storico provinciale*.
«Studi goriziani», n. 101/102 (2008), p. 153-161.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 50-51.

Mauro Guerrini - Tiziana Stagi. *Carlo Battisti e la formazione
universitaria dei bibliotecari nella prima metà del Novecento*. In:
Mauro Guerrini. *De bibliothecariis: persone, idee, linguaggi*, a cura
di Tiziana Stagi. Firenze: Firenze University Press, 2017, p. 77-86.

*Carlo Battisti linguista e bibliotecario: studi e testimonianze*, a
cura di Mauro Guerrini, Alessandro Parenti, Tiziana Stagi. Firenze:
Firenze University Press, 2019. VIII, 170 p.: ill. (Biblioteche &
bibliotecari; 1). Atti della giornata di studi \"Di linguistica e di
libri: Carlo Battisti a quarant\'anni dalla scomparsa\", Firenze, 4
dicembre 2017. Contiene fra l\'altro: Mauro Guerrini, *Carlo Battisti:
la sua vita, il suo contributo alle discipline del libro*, p. 7-22;
Marco Menato, *Battisti bibliotecario a Vienna e a Gorizia*, p. 67-82;
Tiziana Stagi, *Battisti e la formazione universitaria dei bibliotecari
a Firenze*, p. 101-122; Floriana Tagliabue, *Il Fondo Battisti della
Biblioteca umanistica dell\'Università di Firenze*, p. 123-132.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/battisti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
