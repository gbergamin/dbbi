![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tamburinig.jpg){height="250"}

## Tamburini, Gino

(Pesaro 25 giugno 1884 -- Genova 17 aprile 1950)

Dopo gli studi secondari a Pesaro si laureò in lettere all\'Università
di Pisa nell\'a.a. 1907/08, con una tesi su *Pesaro durante l\'epoca
romana*.\
Entrò nelle biblioteche governative dal 1º aprile 1910, come
sottobibliotecario reggente, destinato alla Biblioteca universitaria di
Catania, dove si occupò di catalogazione e dell\'inventario dei
manoscritti.\
Nel giugno 1911 ottenne il trasferimento alla Biblioteca universitaria
di Pisa, dove si dedicò soprattutto alla catalogazione dei manoscritti.
Nel marzo 1915 fu trasferito ancora, alla Biblioteca nazionale di
Torino.\
Dal luglio 1916 al febbraio 1919 fu sotto le armi, per la Grande guerra,
come ufficiale di artiglieria, in un campo di prigionieri.\
Rientrato dopo la smobilitazione alla Biblioteca nazionale di Torino, e
inquadrato nel grado di bibliotecario con la riforma del 1919, nel
febbraio 1921 venne trasferito a dirigere la [Biblioteca universitaria
di Sassari](/aib/stor/teche/ss-uni.htm), dove si occupò particolarmente
della revisione dei cataloghi e delle raccolte dei periodici e
dell\'inventariazione dei manoscritti.\
Dal luglio 1924 fu trasferito alla Biblioteca nazionale di Firenze, in
attesa della nomina a dirigere, dall\'ottobre di quell\'anno, la
[Biblioteca Marucelliana](/aib/stor/teche/fi-mar.htm). Nel giugno 1925
fu promosso bibliotecario capo e a Firenze frequentò anche la Scuola per
bibliotecari dell\'Università, conseguendo nel 1926 il diploma di
paleografia e collaborandovi poi come assistente volontario.\
Dal luglio 1928 fu trasferito a dirigere la [Biblioteca universitaria di
Cagliari](/aib/stor/teche/ca-uni.htm), a cui era unito l\'incarico di
soprintendente bibliografico per la Sardegna. A Cagliari organizzò fra
l\'altro, nel 1930, una Mostra del libro.\
Tornò quindi come direttore, dal dicembre 1932, alla [Biblioteca
nazionale di Torino](/aib/stor/teche/to-naz.htm), dove dedicò
particolare impegno anche alle funzioni di soprintendente bibliografico
per il Piemonte (e inizialmente anche per la Liguria).\

Passò poi dall\'agosto 1937 a dirigere la [Biblioteca nazionale di
Napoli](/aib/stor/teche/na-naz.htm), con la Soprintendenza bibliografica
per la Campania e la Calabria. A Napoli diede inizio alla collana dei
«Quaderni della Biblioteca nazionale di Napoli» e curò le attività di
protezione del patrimonio librario dai pericoli della guerra.\
Dall\'aprile 1942 alla morte, dovuta a un tragico incidente, fu
direttore della [Biblioteca universitaria di
Genova](/aib/stor/teche/ge-uni.htm) e soprintendente per la Liguria e la
Lunigiana. Durante la sua direzione fu acquisita la preziosa raccolta di
manoscritti e incunaboli del senatore Gerolamo Gaslini e nel dopoguerra
fu impegnato nelle attività di ripresa e ricostruzione delle biblioteche
della regione, molto colpite durante la guerra.\
Insegnò inoltre nei corsi di formazione per le biblioteche popolari
organizzati annualmente dalle soprintendenze.\
Oltre ad alcuni scritti di carattere professionale, di lui restano due
volumi degli «Inventari dei manoscritti delle biblioteche d\'Italia»,
dedicati alla Biblioteca universitaria di Pisa (vol. 24, 1916) e alla
Biblioteca universitaria di Sassari (vol. 73, 1941). Fu anche traduttore
dal tedesco di saggistica e letteratura.\
Socio dell\'Associazione italiana biblioteche dalla fondazione (1930) e
sempre presente ai suoi congressi, dopo la guerra promosse, nel 1946, la
costituzione della [Sezione di Genova](/aib/stor/sezioni/lig.htm), di
cui fu presidente fino alla morte.

Alberto Petrucciani

Vittoria Pugliese Silva. *Gino Tamburini*. «Accademie e biblioteche
d\'Italia», 18 (1950), n. 1/2/3, p. 186-187.

*Obituaries and deaths*. «Libri», 1 (1950), n. 2, p. 177.

Elisabetta Francioni. *Introduzione*. In: *Pubblicazioni di letteratura
professionale possedute dalla Biblioteca universitaria di Sassari*, a
cura di Andreana Canu e Elisabetta Francioni. Firenze: Manent, 1996, p.
VII-XIV: XIV.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 168-169 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 425 (con alcune inesattezze).

Ernesto Bellezza. *Gino Tamburini*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 582-592, con elenco degli scritti e ulteriori
riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2023-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tamburinig.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
