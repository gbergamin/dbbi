![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](balsamo.jpg){height="250"}

## Balsamo, Augusto

(Piacenza 13 maggio 1875 -- Piacenza 17 novembre 1949)

Dopo gli studi liceali a Piacenza conseguì la laurea in lettere
all\'Università di Bologna nel giugno 1897 con una tesi di letteratura
greca. Allievo di Carducci e del grecista Vittorio Puntoni, si legò poi
anche a Girolamo Vitelli. Insegnò quindi per alcuni anni nei ginnasi di
Maddaloni e Siena e nei licei di Aosta e Vercelli. Nel 1901 conseguì la
libera docenza in lingua e letteratura greca nell\'Università di
Bologna.\
Il 21 dicembre 1900 fu nominato, per concorso, alla direzione della
[Biblioteca comunale di Piacenza](/aib/stor/teche/pc-com.htm), che
lasciò, per dimissioni volontarie, nel 1932. Ne fu poi amministratore e
continuò a seguirne l\'attività fino alla morte.\
Oltre a edizioni con traduzione e commento di classici greci e latini
pubblicò il catalogo dei manoscritti della Biblioteca (1910) e poi
quello delle monete piacentine del suo medagliere (1928). Collaborò a
«La bibliofilia», alla «Rivista di filologia e istruzione classica» e
agli «Studi italiani di filologia classica». Scrisse inoltre di storia
locale, anche con riferimento alla Biblioteca, nell\'«Archivio storico
per le province parmensi», edito dalla Deputazione di storia patria di
cui fu membro dal 1927 (corrispondente dal 1922), nel «Bollettino
storico piacentino» e nella «Strenna piacentina».\
Dal 1901 al 1903 risulta fra i soci della Società bibliografica
italiana.\
Dopo la sua morte la famiglia donò alla Biblioteca di Piacenza la sua
raccolta libraria, pregevole soprattutto per gli opuscoli di filologia
classica. Al suo nome è stata poi intitolata una sala.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 26.

*Chi è?: dizionario degli italiani d\'oggi*. 2ª ed. Roma: A. F.
Formiggini, 1931, p. 44; 3ª ed., ivi, 1936, p. 53; 4ª ed., Roma:
Cenacolo, 1940, p. 55.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 61.

\[Stefano Fermi\]. *Necrologio*. «Bollettino storico piacentino», 44
(1949), p. 63-64. Stampato nel 1950.

Emilio Nasalli Rocca. *Augusto Balsamo (1875-1949)*. «Archivio storico
per le provincie parmensi», 4ª serie, 2 (1949-1950), p. 44-47. Stampato
nel 1951.

Emilio Nasalli Rocca. *I bibliotecari della \"Comunale\" di Piacenza*.
«Almanacco dei bibliotecari italiani», 1973, p. 47-58: 56-57.

Giovanni Forlini. *Balsamo Augusto*. In: *Nuovo dizionario biografico
piacentino (1860-1960)*. Piacenza: Banca di Piacenza, 1987, p. 23-24.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 38-39.

Giovanni Forlini. *Balsamo Augusto*. In: *Novissimo dizionario
biografico piacentino (1860-2000)*. Piacenza: Banca di Piacenza, 2018,
p. 39.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2022-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/balsamo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
