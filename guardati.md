![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](guardati.jpg)

## Guardati, Stefania

(Napoli 1º ottobre 1932 -- Napoli 30 novembre 1996)

Laureata in lettere nel 1953 all\'Università di Napoli, conseguì nel
1955 anche il diploma di archivistica e diplomatica presso l\'Archivio
di Stato di Napoli.\
Entrata nelle biblioteche statali dal maggio 1958, lavorò fino al 1960
come vice aiutobibliotecaria alla Biblioteca universitaria di Messina.\
Dal luglio 1961 passò alla carriera direttiva, lavorando alla Biblioteca
universitaria di Napoli, poi nel 1962 alla Biblioteca nazionale di
Palermo e quindi per alcuni anni a Roma, alla Biblioteca di storia
moderna e contemporanea. Nel 1965 fu promossa bibliotecaria di 1ª
classe.\
Rientrò a Napoli verso il 1973, lavorando alla Biblioteca nazionale,
dove curò fra l\'altro varie mostre bibliografiche.\
Trasferita in seguito alla [Biblioteca nazionale di
Bari](/aib/stor/teche/ba-naz.htm), ne resse la direzione dal gennaio al
giugno 1978.\
Dall\'aprile 1979, diventata dirigente, venne nominata direttrice della
[Biblioteca universitaria di Pavia](/aib/stor/teche/pv-uni.htm), dove
curò le celebrazioni del bicentenario, mentre dal maggio 1982 tornò a
dirigere la [Biblioteca nazionale di Bari](/aib/stor/teche/ba-naz.htm),
fino al novembre 1984.\
Tornò poi a lavorare a Napoli, come direttrice della [Biblioteca
universitaria](/aib/stor/teche/na-uni.htm), dal novembre 1984 al
novembre 1992. Durante la sua direzione furono realizzati importanti
lavori di ristrutturazione e adeguamento dei locali, con il recupero
delle scaffalature lignee del salone di lettura monumentale, e il
programma di microfilmatura di periodici storici posseduti
esclusivamente dalla biblioteca. Vennero realizzate alcune mostre
bibliografiche e documentarie, sulla satira politica nei giornali
napoletani dell\'Ottocento (1986), su Vittorio Imbriani (1986) e sul
calcio a Napoli (1990) e furono pubblicati il *Catalogo dei periodici
correnti* (1988) e una guida della biblioteca (1992).\

Socia dell\'Associazione italiana biblioteche almeno dal 1969, venne
eletta nel Comitato esecutivo regionale della [Sezione
Campania](/aib/stor/sezioni/cam.htm) per il triennio 1976-1979; rieletta
nel maggio 1979, si dimise poco dopo per il trasferimento in Lombardia.\
Oltre a contribuire a diversi cataloghi di mostre e ad altre
pubblicazioni delle biblioteche in cui lavorava, curò la *Guida breve ai
fondi manoscritti delle biblioteche della Campania* (Napoli 1973),
promossa dalla Soprintendenza ai beni librari della Regione.

Alberto Petrucciani

Un vivo ringraziamento a Maria Cristina Di Martino, Marina Golia
Guardati e Nicola Madonna per le notizie fornite e la fotografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-12-13, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/guardati.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
