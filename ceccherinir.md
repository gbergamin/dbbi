![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ceccherinir.jpg){height="250"}

## Ceccherini, Riccardo Vittorio

(Roma 7 giugno 1903 - Roma 16 ottobre 1991)

Ingegnere, fu dal gennaio 1931 al novembre 1934 bibliotecario della
Scuola (poi Istituto superiore) d\'ingegneria di Roma e curò nello
stesso periodo e fino al novembre 1936 anche le quattro biblioteche
specializzate ad essa annesse, ma amministrate e catalogate
separatamente: la Biblioteca matematica, la Biblioteca del Seminario
matematico, quella della Scuola di storia delle scienze e quella della
Società italiana delle scienze detta dei XL. Curò la separazione dalle
opere di carattere tecnico di quelle di carattere matematico che furono
trasportate nel 1935 nella nuova Città universitaria, a costituire la
Biblioteca dell\'Istituto matematico da lui completamente organizzata.\
Diresse poi, dal 1936, la Biblioteca centrale del Consiglio nazionale
delle ricerche. La sua direzione durò soltanto cinque anni circa ma fu
determinante per l\'impostazione della Biblioteca e la sua affermazione
come grande biblioteca generale di carattere scientifico.\
Si interessò particolarmente ai problemi della catalogazione, compilò le
*Norme interne di catalogazione* per la Biblioteca del CNR (1939 e 1940)
e verso il 1939 fu chiamato a far parte della Commissione ministeriale
incaricata di studiare norme nazionali per la soggettazione. Anche nel
dopoguerra prese parte alle discussioni sull\'esigenza di un catalogo
collettivo nazionale e di iniziative centrali in quel campo.\
Ebbe parte attiva nella Società italiana per il progresso delle scienze,
di cui fu vicesegretario aggiunto dal 1932 e vicesegretario dal 1934 al
1943 e di cui pubblicò nel 1940 il profilo *Cent\'anni di attività per
il progresso delle scienze (1839-1939)* e gli indici degli atti per il
decennio 1921-1931.\

Partecipò come volontario alla seconda guerra mondiale e dopo la sua
conclusione, lasciata la Biblioteca del CNR, lavorò per breve tempo come
libero professionista e poi dal 1946 al 1951 come capo dell\'Ufficio
manutenzione e ricostruzione del Comitato italiano petroli.\
Tornò al CNR al principio del 1952, come responsabile dell\'Ufficio
congressi e mostre, poi dell\'Ufficio relazioni internazionali e quindi
dell\'Ufficio pubblicazioni. Dal febbraio 1965 fu curatore bibliografico
presso il Centro nazionale di fisica dell\'atmosfera e metereologia del
CNR. Venne collocato a riposo nel 1968.\
Socio dell\'Associazione italiana biblioteche dal 1933, partecipò ai
congressi nazionali del 1937, 1938 e 1940. Nel dopoguerra compare tra i
soci della Sezione Lazio fino al 1954 e ancora dal 1966 fino al 1973,
anche se da tempo a riposo.\
Nel 1964 pubblicò su «La ricerca scientifica» una traduzione italiana
commentata dei \"Principi di Parigi\" e poi curò per la Commissione per
la revisione delle regole di catalogazione una lista di intestazioni
uniformi di enti collettivi italiani.\
Oltre a curare varie pubblicazioni del CNR fu autore di alcuni
contributi di storia della scienza e negli anni Sessanta fu per qualche
tempo redattore della rubrica di segnalazione delle nuove pubblicazioni
ne «L\'Italia che scrive».

Alberto Petrucciani

Francesco Barberi. *Biblioteche in Italia: saggi e conversazioni*.
Firenze: Giunta regionale toscana: La nuova Italia, 1981, p. 168.

Mauro Guerrini. *Il dibattito in Italia sulle norme di catalogazione per
autori dalla Conferenza di Parigi alle RICA: una prima ricognizione*.
In: *Il linguaggio della biblioteca: scritti in onore di Diego Maltese*.
Milano: Editrice bibliografica, 1996, p. 635 e 668-669.

Brunella Sebastiani. *La soggettazione nella storia della Biblioteca
centrale del CNR*. In: Consiglio nazionale delle ricerche. Biblioteca
centrale. *Criteri e protocolli di soggettazione ad uso delle
biblioteche di ricerca*. Roma: CNR, 2001, p. 27-34.

Si ringrazia vivamente il prof. Pier Vittorio Ceccherini per le notizie
fornite e la fotografia.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-12-07, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ceccherinir.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
