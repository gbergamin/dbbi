![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mazzariol.gif){height="250"}

## Mazzariol, Giuseppe

(Venezia 16 aprile 1922 -- Treviso 4 settembre 1989)

Laureato in lettere all\'Università di Padova nel 1944, con una tesi
sull\'architettura di San Vitale di Ravenna, conseguì poi nel 1952 il
diploma di paleografia e dottrina archivistica dell\'Archivio di Stato
di Venezia e nel 1953 il diploma di perfezionamento in biblioteconomia
alla Scuola storico-filologica delle Venezie, con una tesi sugli
incisori veneti.\
Si dedicò agli studi di arte moderna e contemporanea e di architettura e
dal 1950 fu assistente volontario all\'Istituto universitario di
architettura di Venezia.\
Lavorò dal 1950 alla Fondazione Querini Stampalia di Venezia come
assistente, diventandone vicedirettore nel 1951 (di ruolo, per concorso,
dal 1954) e dal 1958 direttore (di ruolo, per concorso, dal 1959),
succedendo a [Manlio Dazzi](dazzi.htm). Nel 1959 pubblicò il *Catalogo
del fondo cartografico queriniano*. Fu inoltre nominato nel 1957
ispettore bibliografico onorario per i comuni della provincia di
Venezia.\
Conseguita nel 1961 la libera docenza in Storia dell\'arte moderna,
insegnò Storia della critica d\'arte all\'Istituto universitario di
architettura, prima come incaricato e dal 1972 come professore
aggregato.\
Chiamato dall\'anno 1973/74 alla Facoltà di lettere e filosofia
all\'Università di Venezia come professore ordinario di Storia
dell\'arte contemporanea, lasciò nel 1974 la direzione della Fondazione
Querini Stampalia, ma continuò a seguirne le attività.\
All\'Università di Venezia fu anche preside della Facoltà di lettere e
filosofia dal 1976/77 al 1981/82, membro del Consiglio di
amministrazione dell\'Ateneo, direttore dell\'Istituto di discipline
artistiche (1974-1982) e poi fondatore e primo direttore del
Dipartimento di storia e critica delle arti (1984-1988).\

Socio dell\'Associazione italiana biblioteche dal principio degli anni
Cinquanta, partecipò spesso in quel periodo ai suoi congressi e nel 1957
fu eletto nel Comitato regionale della [Sezione del Veneto
orientale](/aib/stor/sezioni/ven-or.htm). Rieletto nel 1961, si dimise
alla fine del 1962 nella fase di crisi allora attraversata dalla
Sezione, ma compare ancora tra i soci negli anni successivi.\
Fu impegnato anche nella politica cittadina, con il Partito socialista
italiano, e nell\'organizzazione di numerose iniziative culturali.
Consigliere provinciale dal 1956 al 1970, fu dal 1968 al 1972 primo
presidente e animatore del CoSES (Consorzio per lo sviluppo economico e
sociale della Provincia di Venezia) e dal 1974 al 1978 membro del
Consiglio direttivo della Biennale di Venezia.\
Nel 1989 ricevette la medaglia d\'oro dei benemeriti della cultura.\
Al suo nome sono intitolati una sala e una collezione di opere d\'arte
della Fondazione Querini Stampalia e il Dipartimento di storia e critica
delle arti dell\'Università di Venezia.

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 345.

*Lui, chi è?*  2ª ed.  Torino: Editrice torinese, \[1971?\], vol. 2, p.
297-298.

*Per Giuseppe Mazzariol*. Roma: Viella, 1992. 326 p.: ill., tav.
(Quaderni di Venezia arti; 1). Contiene fra l\'altro gli atti della
giornata di studio tenuta a Venezia l\'11 maggio 1990, con interventi di
Giovanni Castellani, Luigi Ruggiu, Vincenzo Fontana, Lionello Puppi,
Egle Renata Trincanato, Paolo Costa, Francesco Orlando, Andrea Zanzotto,
Zoran Music e Mario Botta, e la *Bibliografia di Giuseppe Mazzariol*, a
cura di Martina Mazzariol e Biancamaria Tagliapietra, p. 61-68.

Giuseppe Mazzariol. *Lo spazio dell\'arte: scritti critici 1954-1989*, a
cura di Chiara Bertola, Marta Mazza, Margherita Petranzan; prefazione di
Giulio Carlo Argan; con un saggio di Enrico Crispolti e un ricordo di
Giorgio Busetto. Paese (TV): Pagus, 1992. VIII, 381 p.: ill. (Collana di
estetica; 5). Contiene anche Giorgio Busetto, *Ricordo di Giuseppe
Mazzariol nel primo anniversario della morte*, p. V-VI; *Biografia*, p.
371-374; *Bibliografia*, a cura di Martina Mazzariol e Bianca
Tagliapietra, p. 375-381.

Giorgio Busetto. *Giuseppe Mazzariol*. In: *Profili veneziani del
Novecento*. Venezia: Supernova, 2001, p. 20-55.

Fondazione Querini Stampalia. *Fondo Giuseppe Mazzariol*.
<http://www.querinistampalia.it/museo/fondi/mazzariol.html>.

*Giuseppe Mazzariol e l\'idea di Venezia: etica, creatività, città*, a
cura di Giorgio Busetto. Venezia: Fondazione Querini Stampalia;
Cinisello Balsamo (Milano): Silvana, 2014. 287 p.: ill. Contiene fra
l\'altro: Babet Trevisan, *Biografia*, p. 236-238; Barbara Colli,
*Bibliografia*, p. 245-269.

Giorgio Busetto. *Lettere fra professori: il carteggio
Ragghianti-Mazzariol*. «LUK», n.s., 22 (2016), p. 55-59: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-05, ultimo aggiornamento 2022-08-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mazzariol.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
