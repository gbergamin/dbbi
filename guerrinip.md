![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](guerrinip.jpg){height="250"}

## Guerrini, Paolo

(Bagnolo Mella BS 18 novembre 1880 -- Brescia 19 novembre 1960)

Studiò nel Seminario di Brescia, dove si occupò anche della biblioteca,
e venne ordinato sacerdote nel giugno 1903. Fu poi per qualche tempo
coadiutore o vicario a Corticelle, a Manerbio e nella parrocchia di S.
Giovanni a Brescia.\
Entrò dal settembre 1910 negli uffici della Curia vescovile, come
archivista e vicecancelliere, diventandone nel febbraio 1920
cancelliere. Si dedicò intensamente agli studi di storia locale,
soprattutto di ambito ecclesiastico e artistico, fondando e dirigendo la
rivista «Brixia sacra» (1910-1925, ripresa nel 1930 col titolo di
«Memorie storiche della Diocesi di Brescia») e pubblicando numerosi
contributi nell\'«Archivio storico lombardo», nell\'«Archivio veneto»,
nella «Rivista d\'Italia» e in vari altri periodici, oltre a collaborare
ai giornali locali e a «L\'osservatore romano». Dal 1916 al 1920 fu
anche professore di storia e geografia nel Seminario.\
Nell\'ottobre 1920 ottenne per concorso il posto di vicebibliotecario
alla Biblioteca Queriniana di Brescia, con l\'incarico di direttore
dell\'Archivio storico civico, e lasciò le funzioni che aveva alla
Curia. Nel gennaio 1924 fu nominato bibliotecario, ma dall\'anno
precedente la Biblioteca era stata incorporata, insieme ai musei e ad
altri istituti, in un\'unica Direzione degli istituti culturali del
Comune di Brescia, affidata a [Giorgio
Nicodemi](/aib/stor/bio/nicodemi.htm), di cui non aveva stima e con cui
ebbe pessimi rapporti.\
Nel giugno 1928 fu estromesso dalla Biblioteca Queriniana, alla quale
aveva anche donato libri e documenti di storia bresciana, per gravi
contrasti con le autorità fasciste locali. Notoriamente di sentimenti
antifascisti, in quell\'anno volle intervenire al secondo Congresso
nazionale dei bibliotecari e direttori di musei e archivi comunali e
provinciali, che si tenne a Bologna in giugno, dove protestò
pubblicamente (anche se non se ne trova traccia negli atti a stampa)
contro il divieto oppostogli dal podestà, arrivando alla rottura. In
seguito fu allontanato anche dall\'Ateneo di Brescia.\

Dal 1936 fu canonico della Cattedrale di Brescia. Nel maggio 1940 subì
un arresto per aver predicato a Verolanuova contro la guerra (citando e
commentando l\'invocazione del Salmo 68 *Disperda il Signore coloro che
vogliono la guerra*, che [Pio XI](ratti.htm) aveva più volte ricordato
nei suoi ultimi anni), con l\'intervento italiano ormai imminente; fu
quindi sottoposto a sorveglianza dalla polizia fascista.\
Dopo la Liberazione tornò a dirigere l\'Archivio storico civico, fino al
pensionamento.\
Ricercatore ed erudito molto stimato p.es. da don Giuseppe De Luca, era
anche amico di monsignor Montini (poi papa Paolo VI) e di Giovanni
XXIII. Fu membro dell\'Ateneo di Brescia (dal 1914), di quello di Salò
(dal 1922) e della Società storica lombarda (dal 1909) e socio
corrispondente dell\'Arcadia, dell\'Accademia degli Agiati di Rovereto
(dal 1908), della Deputazione di storia patria per le Venezie (dal 1909)
e della Deputazione subalpina di storia patria (dal 1918).\
I suoi libri e manoscritti sono conservati alla Biblioteca Queriniana e
un fondo di sue carte alla Fondazione Civiltà bresciana.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 449.

Giovanni Casati. *Scrittori cattolici italiani viventi: dizionario
bio-bibliografico ed indice analitico delle opere*. Milano: Ghirlanda,
1928, p. 40.

*Chi è?: dizionario degli italiani d\'oggi*. Roma: A. F. Formiggini,
1928, p. 266; 2ª ed., ivi, 1931, p. 389; 3ª ed., ivi, 1936, p. 471; 4ª
ed., Roma: Cenacolo, 1940, p. 471.

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 254 (Enciclopedia biografica e
bibliografica italiana; 38).

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 388.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 477.

Paolo Guerrini. *Miscellanea bresciana di studi, appunti e documenti con
la bibliografia giubilare dell\'autore (1903-1953)*. «Memorie storiche
della Diocesi di Brescia», 21 (1954), XIV, 335 p. Contiene la
*Bibliografia giubilare (1903-1953)*, p. 269-335.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 790.

Antonio Fappani. *Monsignor Paolo Guerrini († 19 novembre 1960)*.
(Cronaca). «Rivista di storia della Chiesa in Italia», 15 (1961), n. 1,
p. 151-152.

«Memorie storiche della Diocesi di Brescia», 28 (1961), n. 4 (fascicolo
dedicato a mons. Paolo Guerrini). Contiene: Luigi Falsina, *Paolo
Guerrini (cenni quasi autobiografici)*, p. 115-151; Alberto Nodari,
*Mons. Paolo Guerrini e la sua attività nel campo della storia locale
(1880-1960)*, p. 153-177; Antonio Fappani, *Bibliografia di mons. Paolo
Guerrini (continuazione alla bibliografia pubblicata su «Miscellanea
bresciana» del 1953)*, p. 179-187; Renzo Bresciani, *A un anno dalla
morte*, p. 189-190.

M. P. \[Maria Paola\] Lanterna Zagni - R. \[Riccardo\] Conti. *Mons.
Paolo Guerrini storico e antifascista*. In: *Brescia cattolica contro il
fascismo: profili e documenti*, a cura di Franco Molinari e Marilena
Dorini. Brescia: S. Marco, 1978, p. 149-161 (e *passim*).

*Studi in onore di mons. Paolo Guerrini (1880-1960): nel XXV
anniversario della morte*. «Brixia sacra», n.s., 21 (1986), n. 1/4, 136
p.: tav. (senza contributi bio-bibliografici).

*Guerrini, Paolo*. In: *Dizionario enciclopedico universale della musica
e dei musicisti*, diretto da Alberto Basso. *Le biografie*. Vol. 3:
*Fra-Ja*. Torino: UTET, 1986, p. 356.

Pierfranco Blesio. [*Compendio bio-bibliografico dei Soci dell\'Ateneo*
\[*di Brescia*\] *dall\'anno di fondazione all\'anno bicentenario
(1802-2002)*](https://www.ateneo.brescia.it/controlpanel/uploads/compendio/G.pdf),
n. 821, con ulteriori riferimenti bibliografici e un elenco di
pubblicazioni.

Luca Rivali. *Il collezionista e il bibliotecario: Ugo Da Como, Paolo
Guerrini e la storia della stampa a Brescia*. In: *Libri, lettori,
immagini: libri e lettori a Brescia tra Medioevo ed età moderna*, a cura
di Luca Rivali. Udine: Forum, 2015, p. 247-269.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-31, ultimo aggiornamento 2021-03-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/guerrinip.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
