![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Rodriquez, Ferdinando

(Napoli 10 dicembre 1907 -- Bologna 18 dicembre 1984)
:::

Conseguì la laurea in lettere all\'Università di Napoli, nel giugno
1940, dopo studi soprattutto di archeologia e storia dell\'arte, che
rimasero il suo principale interesse, anche se per desiderio familiare
si era inizialmente iscritto alla Facoltà di medicina.\
Entrò nelle biblioteche governative dal 1º febbraio 1941, come
ordinatore, tra gli idonei del concorso bandito nel 1939, e venne
destinato alla Biblioteca universitaria di Bologna.\
Passò alla carriera direttiva dal 1º giugno 1942, come bibliotecario
aggiunto, essendo risultato primo tra gli idonei del concorso pubblico
del 1941. Rimase, fino alla fine della carriera, alla Biblioteca
universitaria di Bologna, venendo promosso bibliotecario di 2ª classe
dal giugno 1948, bibliotecario di 1ª classe dal novembre 1956 e
direttore di 3ª classe dal luglio 1961. Si dedicò particolarmente al
materiale antico e di pregio e all\'assistenza agli studiosi nella Sala
manoscritti.\
Fu collocato a riposo il 16 dicembre 1972, con il grado di dirigente
superiore. Continuò in seguito a offrire la sua consulenza alla
Biblioteca, riguardo al patrimonio che conosceva meglio.\
Aderì all\'Associazione italiana biblioteche dalla sua ricostituzione,
nel 1946, e compare negli elenchi dei soci fino agli anni Cinquanta.\
Oltre a numerosi scritti di archeologia, arte e storia, d\'ambito per lo
più napoletano e poi bolognese, che aveva cominciato a pubblicare fin da
giovanissimo, dedicò vari saggi al patrimonio più prezioso della
Biblioteca universitaria di Bologna (codici miniati, dipinti e altre
opere d\'arte, Museo Aldrovandiano) e compilò il *Catalogo degli
incunaboli della Biblioteca del Collegio di Spagna a Bologna* (Bologna:
Real Colegio de España, 1972).\
Un notevole complesso di carte, relative soprattutto ai suoi studi
d\'area bolognese, è stato donato dalla famiglia nel 1991 alla
Biblioteca comunale dell\'Archiginnasio.

Alberto Petrucciani

*Lui, chi è?*  Torino: Editrice torinese, \[1969\], vol. 2, p. 502-503;
2ª ed., ivi, \[1971?\], vol. 2, p. 887.

*Per Ferdinando Rodriquez*. «Biblioteche in Emilia-Romagna», 3 (1985) n.
1, p. 11.

Marta Maria Pezzoli. *Ricordo di Ferdinando Rodriguez* \[ma:
*Rodriquez*\]. «[Bollettino d\'informazioni AIB», 25 (1985), n.
2](https://riviste.aib.it/index.php/boll/issue/view/883/138), p.
242-244.

Marta Maria Pezzoli. *Profilo professionale di Ferdinando Rodriquez e
bibliografia dei suoi scritti editi (1927-1982)*. «L\'Archiginnasio», 81
(1986), p. 345-365. Pubblicato nel 1987.

Mario Fanti. *Le carte di Ferdinando Rodriquez: un dono
all\'Archiginnasio*. «L\'Archiginnasio», 86 (1991), p. 287-290.
Pubblicato nel 1992.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 149-150 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-08-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rodriquez.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
