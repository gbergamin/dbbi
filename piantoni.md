![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](piantoni.jpg){height="250"}

## Piantoni, Mario

(Soleto LE 26 luglio 1937 -- Copertino LE 24 novembre 2013)

Studiò all\'Università di Roma, laureandosi in lettere il 2 dicembre
1964 con una tesi di filologia classica, relatore Carlo Gallavotti.\
Dal 1958 lavorò alla Biblioteca del Pontificio Collegio
germanico-ungarico, dove ordinò e catalogò alcuni fondi, e nel 1961
conseguì il diploma della Scuola vaticana di biblioteconomia. Dal 1961
al 1965 collaborò anche al Centro di studi \"San Luigi dei Francesi\"
dell\'Ambasciata di Francia presso la Santa Sede per la redazione del
*Répertoire général des sciences religieuses*.\
Entrato come bibliotecario nelle biblioteche statali, per concorso, dal
1º settembre 1969, lasciando il Collegio germanico-ungarico, lavorò alla
Biblioteca nazionale centrale di Roma, occupandosi in particolare della
preparazione del trasferimento nella nuova sede e, con [Angela
Vinay](vinay.htm), dei primi esperimenti di applicazione
dell\'elaborazione dei dati (Progetto Biblio), oltre che della
catalogazione corrente e del trattamento del materiale minore (su cui
presentò una relazione, con Isa De Pinedo, al Congresso dell\'AIB del
1977).\
Nel 1976 passò a lavorare all\'Istituto centrale per il catalogo unico,
nel laboratorio per le metodologie della catalogazione, e nel gennaio
1977 venne promosso direttore aggiunto.\
Collaborò anche col Centro elettronico di documentazione della Corte di
cassazione, dove fu comandato dal settembre 1978 al dicembre 1980, per
il sistema Italgiure-Find, e con varie amministrazioni ed enti pubblici
per iniziative nel campo della documentazione automatizzata.\
Dal 1979/80 fu docente a contratto di discipline biblioteconomiche nel
corso di laurea in Conservazione dei beni culturali allora istituito
all\'Università di Udine e nel gennaio 1981 lasciò le biblioteche per la
carriera universitaria, inizialmente come assistente ordinario di
Legislazione dei beni culturali e dal 1985 come professore associato,
insegnando Biblioteconomia e poi Documentazione. Per alcuni insegnò,
come supplente, anche nelle Università di Torino e della Tuscia.\

Nel 1997 si trasferì all\'Università di Torino, come professore
associato di Biblioteconomia e bibliografia, e vi rimase fino al
collocamento a riposo, nel 2004.\
Socio dell\'Associazione italiana biblioteche almeno dal 1973, collaborò
con vari articoli e recensioni al «Bollettino d\'informazioni», oltre
che a numerose altre riviste («La rivista dell\'informazione»,
«Informatica & documentazione», «L\'indicizzazione», ecc.). Fu anche
socio dell\'AICA, dal 1976, e dell\'AIDA, dalla sua costituzione nel
1983.\
Negli anni Novanta fu membro del Consiglio nazionale per i beni
culturali e del Comitato di settore per i beni librari.

Alberto Petrucciani

*Mario Piantoni*. «Arte documento», 29 (2013), p. 189-194, con una
fotografia. Contiene i ricordi di G. M. P. \[Giuseppe Maria Pilo\], p.
189-191, e Alessandro Pesaro, p. 192-194.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2014-07-13, ultimo aggiornamento 2021-03-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/piantoni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
