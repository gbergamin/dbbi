![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo

![\[Ritratto\]](debiase.jpg){height="250"}

## De Biase, Oreste

(Troia FG 29 agosto 1869 -- Foggia agosto 1949)

Dopo aver conseguito la maturità classica al Collegio \"De La Salle\" di
Benevento, si laureò in giurisprudenza all\'Università di Napoli (ma
dopo aver frequentato i primi anni all\'Università di Macerata). Fu poi
avvocato e pubblicista e stampò anche poesie patriottiche e
d\'occasione.\
Prese parte alla Prima guerra mondiale come ufficiale di artiglieria.\
Lavorò dal 1913 alla [Biblioteca comunale di
Foggia](/aib/stor/teche/fg-pro.htm%20) e ne divenne direttore dal 1924.
La riorganizzò, soprattutto a partire dal 1928 e con la sollecitazione e
il supporto della Soprintendenza bibliografica, tramite l\'ampliamento
dei locali, la compilazione di un catalogo generale di tipo Staderini e
di vari cataloghi speciali, l\'introduzione di scaffalature metalliche e
l\'arricchimento del patrimonio con nuovi acquisti di pubblicazioni
moderne e doni di raccolte private. Sulla Biblioteca pubblicò un
articolo in «Accademie e biblioteche d\'Italia» nel 1932.\
Nell\'ottobre 1934, dato che aveva compiuto 65 anni, il Comune decise di
collocarlo a riposo e bandì il concorso per il posto di direttore; il
concorso fu vinto, a quanto pare, da Franco Ciliberti (Laglio CO
1906-Como 1946), studioso di filosofia, che però vi rimase per breve
tempo, mentre De Biase -- forse anche in conseguenza del ricorso che
aveva presentato riguardo al suo pensionamento d\'ufficio -- riprese la
direzione, mantenendola fino al 1937. La Biblioteca comunale fu poi
incorporata, nell\'estate 1940, nella Biblioteca provinciale.\
Nel 1926 inviò una relazione sulle biblioteche comunali e provinciali
italiane al Congrès international des bibliothécaires et des amis du
livre che si tenne dal 28 giugno al 3 luglio a Praga (dove non
parteciparono bibliotecari italiani ma, contrariamente a quanto afferma,
la sua relazione non fu l\'unica, essendone pervenuta anche un\'altra da
[Albano Sorbelli](sorbelli.htm)).\

Intervenne anche al 1º Congresso tra funzionari di biblioteche, musei ed
archivi comunali, provinciali e di enti locali (Padova 1925), al 2º
Congresso nazionale dei bibliotecari e direttori di musei e archivi
comunali e provinciali (Bologna 1928) e al primo Congresso mondiale
delle biblioteche e di bibliografia (Roma-Venezia 1929), dove presentò
una comunicazione sulle *Relazioni internazionali fra le biblioteche*.\
Socio dell\'Associazione italiana biblioteche dalla sua fondazione nel
1930, partecipò al suo primo congresso nazionale (Roma 1931), con
un\'ampia relazione su *I bilanci e la razionale sistemazione delle
biblioteche comunali e provinciali* in cui riproponeva l\'esigenza di un
intervento legislativo (già avanzata, anche con la presentazione di un
articolato, nei congressi degli anni Venti), e, quando era già a riposo,
a quello tenuto a Macerata e Recanati nel 1937.\
Donò parte dei suoi libri (circa 900 volumi) alla Biblioteca provinciale
di Foggia.

Alberto Petrucciani

Francesco Barberi. *Biblioteche in Italia: saggi e conversazioni*.
Firenze: Giunta regionale toscana: La nuova Italia, 1981, p. 136 (dove
si ricorda la sua relazione al Congresso di Praga, supponendo però che
vi si fosse effettivamente recato).

*[Oreste De
Biase](https://www.lamagnacapitana.it/SebinaOpac/article/oreste-de-biase/pers-de-biase-oreste)*,
a cura di Maurizio De Tullio. (Meravigliosa Capitanata). 2014. Con una
fotografia e un elenco degli scritti (lo dice nato a Foggia).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-24, ultimo aggiornamento 2022-12-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/debiase.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
