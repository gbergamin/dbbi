![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](dalsecco.jpg){height="250"}

## Dal Secco, Arnoldo

(Treviso 31 ottobre 1878 - Treviso 14 marzo 1968)

Entrò in Seminario nel 1889 e venne ordinato sacerdote nel giugno 1901.
Insegnò poi lettere nel ginnasio del Seminario di Treviso fino al 1939.\
Alla Biblioteca del Seminario di Treviso entrò nel 1910 come assistente
del direttore mons. Romano Pilotto, nel 1913 fu nominato
vicebibliotecario e ne assunse di fatto la direzione nel 1919, ricevendo
la nomina ufficiale uno o due anni dopo.\
La Biblioteca era allora priva di qualsiasi ordinamento ma ricca di
materiale anche antico e di lasciti dei sacerdoti della diocesi, e nei
primi anni venne da lui riordinata con la consulenza di don [Luigi
Bailo](bailo.htm), direttore della Comunale. La sua direzione durò fino
al 1967 e si devono interamente a lui la riorganizzazione e la
catalogazione della Biblioteca (compreso un ricco e utile catalogo per
soggetti), che cercò di arricchire e completare anche attraverso scambi
dei numerosi duplicati.\
Compare tra i soci dell\'Associazione italiana biblioteche negli anni
Cinquanta.\
Fu anche canonico onorario della Cattedrale, fondatore della FUCI a
Treviso, appassionato della montagna e cappellano del Club Alpino,
coadiutore del cappellano militare del Presidio.\
Compilò per molti anni, dal 1914, un lunario popolare, «Il mago
boscariol», pubblicato con il settimanale diocesano.\
Alcune sue carte sono conservate presso il Seminario vescovile di
Treviso.

Alberto Petrucciani

Giorgio Renucci. *Arnoldo Dal Secco: sacerdote, educatore, lunarista,
bibliotecario*. In: Seminario vescovile, Treviso. Biblioteca. *Edizioni
del XVII secolo*. Catalogo a cura di Sandra Favret; con prefazione di
Neil Harris. Treviso: Seminario vescovile di Treviso, Biblioteca, 2006,
p. 529-532, con una fotografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-29, ultimo aggiornamento 2021-02-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/dalsecco.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
