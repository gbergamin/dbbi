![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](alessandrini.jpg){height="250"}

## Alessandrini, Ada

(Terni 20 dicembre 1909 -- Roma 26 agosto 1991)

Conseguì la laurea in lettere all\'Università di Roma nel giugno 1932,
allieva di Pietro Fedele, con una tesi, poi pubblicata, sull\'influsso
esercitato da santa Caterina da Siena per il ritorno dei papi da
Avignone.\
Frequentò dal 1932/33 il corso di paleografia e diplomatica
dell\'Archivio Vaticano, conseguendo il diploma nel gennaio 1935, e dal
principio del 1934 fino al 1938 lavorò alla Biblioteca apostolica
vaticana per la redazione dello schedario generale dei manoscritti,
legandosi d\'amicizia con [Gerardo Bruni](bruni.htm), suo «maestro di
antifascismo».\
Dal 1934/35 fu insegnante di lettere, non di ruolo, per un anno
all\'Istituto tecnico di Viterbo e poi all\'Istituto magistrale Vittoria
Colonna di Roma. Vinto il concorso del 1938, entrò nei ruoli come
professoressa di lettere negli istituti magistrali dal 1939, assegnata
all\'Istituto magistrale di Assisi e dall\'anno successivo comandata al
Collegio femminile della Gioventù italiana del Littorio a Orvieto.\
Dall\'ottobre 1942 rientrò a Roma, comandata alla Soprintendenza
bibliografica del Lazio ma in effetti assegnata alla Biblioteca
dell\'Accademia dei Lincei (allora assorbita dall\'Accademia d\'Italia),
con cui aveva già collaborato nel 1940 e dove continuò a lavorare fino
agli anni Settanta, per molto tempo anche con l\'incarico di
vicedirettrice. In Biblioteca si occupò inizialmente del catalogo degli
stampati e dal 1947 del catalogo dei manoscritti corsiniani. Nel 1945, a
seguito del concorso speciale bandito l\'anno precedente per i
professori comandati nelle biblioteche statali e nelle soprintendenze
bibliografiche, fu inquadrata nella qualifica di bibliotecario
aggregato\

Fu molto impegnata anche in politica, collaborò alla Resistenza a Roma
con il gruppo di Democrazia del lavoro e fu attiva nella sinistra della
Democrazia cristiana dalla Liberazione fino al 1947, poi nel Movimento
cristiano per la pace, aderendo al Fronte democratico popolare, nel
quale fu membro della presidenza e candidata alle elezioni del \'48, e
in altri raggruppamenti di cattolici di sinistra. Fece parte dal 1947
del Comitato direttivo dell\'Unione donne italiane e dal 1948 del
Consiglio della Fédération démocratique des femmes; fu poi tra i
promotori del Movimento dei partigiani della pace. Negli anni Settanta
fu impegnata nei comitati cattolici per i referendum contro le leggi sul
divorzio e sull\'aborto.\
Socia dell\'Associazione italiana biblioteche almeno dal 1952, partecipò
a diversi suoi congressi nazionali e pubblicò su «Notizie A.I.B.», nel
1959, un ampio saggio sulla catalogazione dei manoscritti.\
Pubblicò vari studi e ricerche legati alla storia dell\'Accademia dei
Lincei e a Galileo, tra i quali il volume *Cimeli lincei a Montpellier*
(Roma: Accademia nazionale dei Lincei, 1978), oltre a numerosi
interventi di carattere politico.\
Il suo archivio, con anche libri e periodici, è conservato alla
Fondazione Lelio e Lisli Basso di Roma; altre sue carte si trovano
all\'Accademia dei Lincei e all\'Istituto romano per la storia d\'Italia
dal fascismo alla Resistenza (IRSIFAR).

Alberto Petrucciani

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1961, p. 257.

Ada Alessandrini. *Incontri e scontri con Gerardo Bruni: dalla
Biblioteca Vaticana alle lotte del dopoguerra per la democrazia e la
pace*. In: *Gerardo Bruni e i cristiano-sociali*, a cura di Antonio
Parisella. Roma, Lavoro, 1982, p. 247-274.

Fondazione Lelio e Lisli Basso-ISSOCO. *Inventario del Fondo Ada
Alessandrini (1922-1991, con docc. dal 1900)*, \[a cura\] di Simona
Luciani. Roma: Palombi, 2009. X, 203 p. (Carte e memoria: archivi
storici degli istituti culturali del Lazio; 3). Contiene anche *Cenni
biografici su Ada Alessandrini*, p. 165-180.

Elisabetta Salvini. *Ada e le altre: donne cattoliche tra fascismo e
democrazia*. Prefazione di Giorgio Vecchio. Milano: Angeli, 2013. 277 p.
(Cittadinanza, politica, società, storia. Storia; 3).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-18, ultimo aggiornamento 2021-03-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/alessandrini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
