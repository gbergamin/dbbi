![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Rossi, Mario

(Roma 10 novembre 1910 -- Briga, Svizzera, 13 luglio 1961)
:::

Conseguì la laurea in lettere all\'Università di Roma nel 1931,
discutendo una tesi sulla presenza napoletana a Roma dopo la Repubblica
del 1799, relatore Michele Rosi, poi pubblicata in parte nel 1932 sulla
«Rassegna storica del Risorgimento».\
Nel novembre 1931 iniziò la sua attività bibliotecaria, come volontario
alla Biblioteca centrale del Risorgimento, incaricato del catalogo e
della schedatura degli autografi del Risorgimento. Entrò per concorso
nei ruoli delle biblioteche governative dal 16 febbraio 1933, come
bibliotecario aggiunto, destinato alla Biblioteca nazionale centrale di
Roma, per poi tornare, nel 1935, alla Biblioteca centrale del
Risorgimento.\
Socio dell\'Associazione italiana biblioteche dal 1933, fin dai primi
anni di carriera partecipò a vari convegni e si dedicò anche
all\'attività saggistica: scrisse su Malta, dove soggiornò grazie a una
borsa di studio, e sulla storia italiana in età moderna e contemporanea.
Nella Biblioteca schedò i giornali della Prima guerra mondiale, dei
quali compilò uno dei primi cataloghi alfabetici.\
Fu dispensato dal servizio dal 1º marzo 1939 in applicazione delle leggi
razziali, essendo di famiglia ebraica, e nel 1942 venne incluso
nell\'elenco degli *Autori le cui opere non sono gradite in Italia*.\
Durante gli anni della guerra prestò la sua opera come collaboratore
alla Biblioteca apostolica vaticana, assegnato al riordinamento e alla
schedatura degli autografi Ferrajoli.\
Dal giugno 1944 fu reintegrato nel ruolo delle biblioteche governative,
con promozione retroattiva a bibliotecario capo dal marzo 1942, e nella
Biblioteca, che dal 1937 aveva assunto la denominazione di Biblioteca di
storia moderna e contemporanea e nel 1939 era stata trasferita a Palazzo
Mattei di Giove, lavorò alla schedatura e al riordinamento dei fondi
Guerrazzi e Foscolo.\
Nel 1946 fu trasferito alla Biblioteca Vallicelliana, dove prestò
servizio fino al 1953, quando fu distaccato alla Direzione generale
Scambi culturali e zone di confine. Nel 1954 passò alla Biblioteca
Alessandrina, dove lavorò fino alla morte improvvisa in Svizzera.

Eugenio Semboloni

Alberto Petrucciani. *Licenziamenti per motivi politici o razziali nelle
biblioteche nel periodo fascista (1938-1943): appunti e ricerche*. In:
*Dalla bibliografia alla storia: studi in onore di Ugo Rozzo*, a cura di
Rudj Gorian. Udine: Forum, 2010, p. 217-240. Poi, in forma riveduta e
ampliata, in Alberto Petrucciani. *Libri e libertà: biblioteche e
bibliotecari nell\'Italia contemporanea*. Manziana (Roma): Vecchiarelli,
2012, p. 167-191.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-17, ultimo aggiornamento 2023-01-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rossim.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
