![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](masi.jpg){height="250"}

## Masi, Giovanni

(Roma 27 ottobre 1898 -- Roma 12 luglio 1971)

Richiamato alle armi nell\'aprile 1917, partecipò alla prima guerra
mondiale, combattendo in Francia, nella Champagne. Congedato nel gennaio
1920, lavorò come impiegato non di ruolo nel 1920-1921 alla Corte dei
conti, dal 1923 al Ministero dell\'economia nazionale e poi dal gennaio
1926 nelle cancellerie giudiziarie, destinato al Tribunale di Avezzano.\
Conseguì la laurea in lettere nel 1929, all\'Università di Roma, con una
tesi su *La poesia piccolo-borghese del tempo di Dante*.\
Vinse il concorso per le biblioteche governative bandito nel 1932 e fu
destinato inizialmente, dal febbraio 1933, alla Biblioteca universitaria
di Pisa, come bibliotecario aggiunto.\
Già nell\'anno successivo, dal 16 luglio, fu trasferito alla direzione
della [Biblioteca Palatina](/aib/stor/teche/pr-pal.htm) di Parma, che
resse fino al 1952. Nei primi anni della sua direzione realizzò una
nuova sala cataloghi e un nuovo magazzino per il materiale più recente.
Nell\'agosto 1938 venne promosso bibliotecario capo e nel maggio 1942
direttore di 2ª classe.\
Di carattere molto schivo, dovette affrontare e portare a termine, con
grande dedizione personale e scarso sostegno del Ministero, prima lo
sfollamento del materiale di pregio per proteggerlo da rischi bellici, e
poi il salvataggio della Biblioteca dopo il bombardamento del maggio
1944 che l\'aveva in gran parte distrutta. Sotto l\'occupazione tedesca
appoggiò anche la Resistenza. Curò poi la ricostruzione e
riorganizzazione della Biblioteca, che riaprì nel giugno 1947.\
Trasferito nel 1952 alla direzione della [Biblioteca
Angelica](/aib/stor/teche/rm-ang.htm), per un periodo molto breve, e poi
a quella della [Biblioteca Casanatense](/aib/stor/teche/rm-cas.htm), vi
rimase fino al giugno 1957, quando venne nominato ispettore generale. Fu
anche membro del Consiglio superiore delle accademie e biblioteche per
il quadriennio 1958-1962. Andò a riposo nel 1960 o al principio del
1961.\

Socio dell\'Associazione italiana biblioteche fin dal 1933, partecipò
assiduamente ai suoi congressi sia nell\'anteguerra che negli anni
Cinquanta; fu anche membro del primo Comitato regionale della [Sezione
dell\'Emilia](/aib/stor/sezioni/emilia.htm) (1949-1952) e [tesoriere
nazionale](/aib/stor/cariche54.htm) dal 1954 al 1957.\
Collaborò alla «Rivista delle biblioteche», nel 1947, con un articolo
sui danni di guerra subiti dalla Biblioteca Palatina.\
Anche la figlia [Edoarda](masie.htm) (1927-2011) è stata bibliotecaria
nelle biblioteche statali.

Alberto Petrucciani

*Chi è?: dizionario biografico degli italiani d\'oggi*, 5ª ed., Roma:
Filippo Scarano, 1948, p. 575; 6ª ed., ivi, 1957, p. 341; 7ª ed., ivi,
1961, p. 422.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 83 e 203.

Giorgio De Gregori. *Vita di un bibliotecario romano: Luigi De Gregori*.
Roma: Associazione italiana biblioteche, 1999, p. 218-220.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 295-296.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2021-08-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/masi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
