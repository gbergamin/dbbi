![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Zapparoli, Giuseppe

(Mantova 18 settembre 1858 -- Lucca 1º febbraio 1927)
:::

Conseguì la laurea in giurisprudenza all\'Università di Pavia ed entrò
poi nella carriera delle biblioteche governative, dal 1º gennaio 1883,
come alunno assistente alla Biblioteca nazionale di Firenze. Seguì dal
1882/83 all\'Istituto di studi superiori di Firenze i corsi biennali di
perfezionamento in bibliologia e biblioteconomia e in paleografia.\
Con l\'immissione in ruolo, come assistente di 4ª classe dal giugno
1884, fu destinato alla Biblioteca governativa di Cremona, ma già a
luglio tornò a Firenze, trasferito alla Biblioteca Riccardiana, e dal
maggio 1885 passò a lavorare di nuovo alla Biblioteca nazionale.\
Nella primavera 1886 fu nuovamente trasferito, alla Biblioteca
governativa di Lucca, dove si occupò della catalogazione e del prestito,
e con il ruolo unico del 1887 fu inquadrato nella qualifica di
sottobibliotecario di 3ª classe.\
Fu poi trasferito ancora alla Biblioteca Alessandrina di Roma, nel 1887,
e dal gennaio 1891 alla Biblioteca Estense di Modena. Nel novembre 1893
venne promosso sottobibliotecario di 2ª classe.\
Nel luglio 1895 ottenne di rientrare alla Nazionale di Firenze, dove
rimase fino al 1908, salvo un periodo (marzo 1896-dicembre 1898) alla
Biblioteca Marucelliana. Nel dicembre 1904 venne promosso
sottobibliotecario di 1ª classe.\
Fu tra i fondatori della Società bibliografica italiana, nella riunione
tenuta alla Biblioteca Marucelliana, dove allora lavorava, il 27
settembre 1896, e risulta fra i suoi soci fino almeno al 1908; fu anche
segretario del Comitato ordinatore della VI Riunione generale, tenuta a
Firenze nell\'ottobre 1903.\
Aderì anche all\'Associazione degli impiegati delle biblioteche
governative, di carattere sindacale, e nel 1906 risulta presidente della
Sezione fiorentina.\
Dopo un lungo periodo di aspettativa per motivi di salute, iniziato al
principio del 1909, fu trasferito alla Biblioteca universitaria di
Cagliari, dove rimase dal settembre 1910 al settembre 1912.\
Venne poi nominato, dall\'ottobre 1912, alla direzione della [Biblioteca
universitaria di Sassari](/aib/stor/teche/ss-uni.htm), dove rimase quasi
otto anni.\
Nel giugno 1920 venne trasferito alla direzione della [Biblioteca
governativa di Lucca](/aib/stor/teche/lu-sta.htm), a sostituire lo
scomparso [Eugenio Boselli](bosellie.htm), che era stato lì suo
direttore molti anni prima.\
Con la riforma delle carriere del 1919 venne inquadrato nella qualifica
di bibliotecario e nel dicembre 1923 promosso bibliotecario capo. Venne
collocato a riposo, su sua domanda, dal 1º ottobre 1926.\
Pubblicò vari piccoli componimenti poetici, spesso d\'occasione, e, nel
1926, uno studio sul beato Contardo Ferrini.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1495.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 72, 130-131, 148 e
210.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-03-25, ultimo aggiornamento 2022-09-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zapparoli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
