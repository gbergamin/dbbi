![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](maglietta.jpg)

## Maglietta (Pollari Maglietta), Magda

(Modena 3 gennaio 1926 -- Bologna 22 settembre 2016)

Conseguita la maturità classica al Liceo Muratori di Modena nel 1944, si
laureò in lettere nel 1950 all\'Università di Bologna e nel 1957 ottenne
il diploma di paleografia e archivistica all\'Archivio di Stato di
Modena.\
Dal 1º marzo 1951 al 30 giugno 1953 prestò servizio come volontaria di
gruppo A alla Biblioteca Estense di Modena, allora diretta da [Emma Coen
Pirani](coen.htm) che, soddisfatta del lavoro svolto, attestò «il vivo
interesse per ogni problema di carattere bibliografico e bibliotecnico».
La giovane volontaria, oltre a coadiuvare la bibliotecaria nel lavoro di
schedatura delle nuove accessioni, aveva intrapreso il riordinamento del
catalogo per soggetti. Divenuta vice-coadiutore fu destinata dal 1º
settembre 1954 a prestare servizio sempre all\'Estense e due anni dopo
fu promossa alla qualifica di aiutante aggiunto. Oltre a proseguire il
lavoro di revisione e di inserzione delle schede nel catalogo a
soggetto, svolse la schedatura per autore e per soggetto degli
opuscoli.\
Nel giugno 1958 cessò di far parte della carriera esecutiva e
all\'inizio del 1959 fu nominata vicebibliotecario nel ruolo del
personale della carriera direttiva delle biblioteche pubbliche
governative. Dal 26 novembre 1960 fu promossa bibliotecaria di 2ª
classe.\
Trasferita alla Biblioteca Universitaria di Bologna il 16 maggio 1961,
fu promossa dal giugno 1962 alla qualifica di bibliotecaria di prima
classe. Fu addetta alla revisione delle collezioni e alla schedatura
delle opere di nuova accessione, nonché alla revisione sistematica del
catalogo per soggetti. Non sorprende quindi che alla circolare
ministeriale del 1969, tesa ad acquisire informazioni circa gli
interessi dei bibliotecari in ruolo, rispondesse di avere particolare
interesse per: Catalogazione e classificazione; Biblioteche
universitarie e speciali problemi della documentazione.\

La sua richiesta in cui confermava «il desiderio espresso a suo tempo
(con domanda alla Direzione della Biblioteca Universitaria di Bologna in
data 3.7.1970) di passare all\'Amministrazione regionale
dell'Emilia-Romagna» fu accolta dalla Direzione generale Accademie e
biblioteche e dal 1º aprile 1972 fu trasferita alla Soprintendenza ai
beni librari per l\'Emilia-Romagna. Affrontò il delicato passaggio
dell\'esercizio delle funzioni amministrative trasferite o delegate
dallo Stato alla Regione Emilia-Romagna insieme al dirigente, Luigi
Balsamo, e ad altri bibliotecari, quali Nazzareno Pisauri e Giovanni
Antonio Trenti. In tale periodo di profondo cambiamento, non solo
organizzativo, svolse varie attività sul territorio regionale per
rispondere alle nuove esigenze culturali. Nel novembre 1972 fu designata
dal soprintendente Balsamo quale rappresentante della Soprintendenza nel
Comitato provinciale di Ferrara per l\'educazione popolare per l\'anno
1972/73. Nel dicembre 1972 fu incaricata dal presidente della Regione
Emilia-Romagna, Guido Fanti, della presa in consegna dei beni mobili ed
immobili trasferiti dallo Stato alla Regione; nel marzo 1973 fu
autorizzata dall\'assessore all\'istruzione e cultura a consegnare ai
rappresentanti della Regione Marche gli atti d\'archivio relativi alle
biblioteche delle province marchigiane conservati presso la sede di
Bologna della Soprintendenza regionale ai beni librari (in piazza
Minghetti 1) e il materiale delle Reti provinciali di prestito librario
di Fano e Ascoli Piceno. Oltre a essere membro di alcune commissioni di
concorsi per bibliotecari, fece parte della commissione provinciale di
Forlì per l'assegnazione di 40 assegni di studio per la partecipazione
al corso per bibliotecari animatori.\
Dopo il trasferimento, nel giugno 1974, della Soprintendenza ai beni
librari nell\'ambito dell'Assessorato istruzione e cultura della Regione
(viale Silvani 6) continuò a esercitare senza soluzione di continuità
per un decennio le funzioni di tutela dei beni librari. Dal 1º gennaio
1986 ricoprì l\'incarico di responsabile dell\'Ufficio Cultura della
Regione Emilia-Romagna, che mantenne fino alla pensione (1º febbraio
1991). Tale incarico prevedeva la programmazione degli interventi a
sostegno delle attività delle istituzioni culturali pubbliche e private,
il coordinamento dei piani di investimento relativi ai servizi culturali
polivalenti, la cura dei rapporti fra la Regione e l\'Istituto per i
beni culturali.\
Socia dell\'Associazione italiana biblioteche [dal
1951](maglietta2.jpg), partecipò attivamente ai suoi congressi.
All\'Assemblea di Chianciano (7-9 ottobre 1960) sostenne la mozione di
Giorgio De Gregori. Dopo aver fatto parte dal 1975 del Comitato
regionale della [Sezione Emilia-Romagna](/aib/stor/sezioni/emr.htm), fu
eletta nel 1979 presidente regionale e in tale veste promosse a Bologna
nel 1982 l\'importante incontro \"Biblioteche: quali norme\" sui
progetti di legge regionale per le biblioteche e gli archivi storici
dell\'Emilia-Romagna. Fu membro fin dal 1983 del Comitato di redazione
del notiziario della sezione regionale «Biblioteche in Emilia-Romagna»
(fondato da Rino Pensato e diretto da Valerio Montanari), nonché
corrispondente regionale del «Bollettino d\'informazioni AIB». Fece
nuovamente parte del [Comitato esecutivo
regionale](/aib/stor/sezioni/emr.htm) dell\'AIB dal 1986 (a seguito
delle dimissioni di Montanari) al 1990. Nel 2000 venne nominata socia
d\'oro dell\'AIB.\
Fu inoltre socia dell\'Istituto nazionale di storia del giornalismo e
membro del Comitato bolognese del medesimo Istituto. Partecipò nel 1975
alla costituzione del Comitato Emilia-Romagna per la storia del
giornalismo. Il suo interesse per i giornali e la stampa periodica è
confermato da una serie di saggi: *I giornali politici modenesi del
biennio 1859-1861*, in: *Aspetti e problemi del Risorgimento a Modena*,
Modena: Mucchi, 1963, p. 241-250; *Un periodico democratico del biennio
1796-98: \"Il giornale repubblicano di pubblica istruzione\" di Modena*,
«Atti e memorie del Museo del Risorgimento di Mantova», 4 (1965), p.
46-56; *Il periodico modenese L\'educatore storico, 1844-1848*, negli
*Atti del 2º Congresso nazionale di storia del giornalismo, Trieste
18-20 ottobre 1963*, Trieste: Stab. tip. nazionale, 1966, p. 139-146;
*La Comune di Parigi nelle pagine del giornale di Bologna \"Il
Lavoro\"*, Bologna: Dagnini, 2012. Ha curato anche la trascrizione di
una parte del diario manoscritto di Marc\'Antonio Parenti:
*L\'annessione del Ducato austro-estense al Regno Sabaudo in un diario
modenese coevo* (Bologna: Dagnini, 2011).\
Interessata, fin da giovane, al dibattito fra cultura e politica (con
particolare riguardo alla galassia socialista) sottoscrisse lo statuto
del Circolo Formiggini, sorto a Modena nel 1955, e nel 1969-1970 fece
parte dell\'Associazione di cultura politica (ACPOL).\
Come appassionata di letteratura poliziesca pubblicò alcuni contributi
sulla rivista specializzata «Delitti di carta».

Rosaria Campioni

IBC, Archivio della Soprintendenza bibliografica per le province di
Bologna, Ancona, Ascoli Piceno, Forlì, Macerata, Pesaro, Ravenna,
fascicolo 3.1.2/0729, Pos. A, 4 (II)/3 \"Personale in servizio. M-Z\",
sottofascicolo \"Dr.a Magda Pollari Maglietta 1951-1974\".

*Gli archivi delle soprintendenze bibliografiche per l\'Emilia Romagna:
inventario*. Bologna: Compositori, 2010, p. 213, 262, 672, 689.

Si ringraziano Valeria Buscaroli, Francesca Delneri e Franco Pasti.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2017-01-15, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/maglietta.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
