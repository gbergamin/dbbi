![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](buonanno.jpg){height="250"}

## Buonanno, Gennaro

(Napoli 28 ottobre 1839 -- Roma 27 maggio 1912)

Dopo gli studi di filosofia, teologia e diritto canonico compiuti
all\'Ateneo arcivescovile di Napoli, interrompendo la tradizione della
famiglia da sempre dedita all\'esercizio della professione forense, si
fece sacerdote, entrando nella Congregazione dell\'Oratorio, e insegnò
per diversi anni letteratura, filosofia e storia in istituti privati di
Napoli, intrattenendo relazioni con protagonisti di spicco della
cultura, non solo napoletana, del tempo. Verso il 1875 abbandonò
l\'abito religioso e lasciò la città trasferendosi a Roma.\
Dopo un periodo di volontariato alla Biblioteca nazionale Vittorio
Emanuele di Roma, entrò nei ruoli delle biblioteche governative come
assistente dal 1º novembre 1876, alla Biblioteca universitaria di Pavia
e poi alla Nazionale di Firenze (nel 1881-1882, dopo oltre un anno di
aspettativa per motivi di salute) e alla Braidense di Milano. Inquadrato
con la riforma del 1885 nella qualifica di sottobibliotecario di 1ª
classe, con la quale concluse la sua carriera, diresse la [Biblioteca
statale di Cremona](/aib/stor/teche/cr-sta.htm) dal 1886 al 1893,
inizialmente come incaricato. Durante la sua direzione venne completato,
nella primavera 1887, il deposito della Libreria civica nella Biblioteca
governativa, per il quale si era molto adoperato il suo predecessore,
[Edoardo Alvisi](alvisi.htm), e si avviarono l\'ordinamento e la
catalogazione dei fondi pervenuti.\
Venne poi trasferito alla Biblioteca nazionale di Torino e quindi, dal
maggio 1897, alla Biblioteca Vallicelliana di Roma.\
Dal maggio 1898 diresse la [Biblioteca
Angelica](/aib/stor/teche/rm-ang.htm) di Roma, dove si conserva un suo
ritratto.\
In aspettativa per motivi di salute da ottobre 1910, venne collocato a
riposo dal 1º giugno 1911 senza riprendere servizio.\
Fu socio della Società bibliografica italiana dalla sua fondazione
(partecipò alla riunione costitutiva tenuta il 27 settembre 1896 alla
Biblioteca Marucelliana) fino al 1900, anno in cui fece parte della
Commissione per lo studio di un codice per la redazione uniforme dei
cataloghi alfabetici.\
Due sue figlie, [Vittoria](gabriolo.htm) e [Maria](schellembrid.htm),
intrapresero la carriera paterna, concludendola entrambe alla Biblioteca
Braidense di Milano.

Simonetta Buttò

Angelo De Gubernatis. *Dizionario biografico degli scrittori
contemporanei*. Firenze: coi tipi dei Successori Le Monnier, 1879, p.
220.

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 1, p. 450.

*Piccolo dizionario dei contemporanei italiani*, compilato da Angelo De
Gubernatis. Roma: Forzani e c., 1895, p. 154-155 (che lo dice nato nel
1840).

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 216.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 52.

*Gennaro Buonanno*. «Bollettino delle pubblicazioni italiane ricevute
per diritto di stampa dalla Biblioteca nazionale centrale di Firenze»,
n. 138 (giu. 1912), p. xxxvij.

*In memoria di Gennaro Buonanno*. «Bollettino delle pubblicazioni
italiane ricevute per diritto di stampa dalla Biblioteca nazionale
centrale di Firenze», n. 170 (feb. 1915), p. vj.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 68.

Virginia Carini Dainotti. *La Biblioteca governativa nella storia della
cultura cremonese*. Cremona: presso la R. Deputazione di storia patria,
1946 (stampa 1947), p. 155.

Virginia Carini Dainotti. *La Biblioteca nazionale Vittorio Emanuele al
Collegio romano*. Vol. 1. Firenze: Olschki, 1956, p. 88, 112, 172-173.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 194-197.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 18-19, 69, 79, 83, 91,
97, 108-109 e 181.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 96 (che lo dice morto il 26 maggio e
presenta varie inesattezze sulla carriera).

Luigi Zanzi. *Storia di Mary Buonanno Schellembrid: la Biblioteca
Braidense negli \"anni di guerra\" dal salvataggio alla ricostruzione*.
Milano: Hoepli, 2015. 315 p.: ill. (in particolare, p. 190-231).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/buonanno.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
