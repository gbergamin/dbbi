![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bersano.jpg){height="250"}

## Bersano Begey, Marina

(Casale Monferrato AL 29 settembre 1907 -- Pino Torinese TO 21 ottobre
1992)

Nipote del polonista Attilio Begey, studiò a Cracovia e poi a Torino,
laureandosi in lettere nel giugno 1931. Pubblicò l\'anno successivo la
tesi di laurea, sul poeta polacco Zygmunt Krasinski, studi su altri
autori e, con la madre Maria, un\'antologia di *Lirici della Polonia
d\'oggi* (Firenze: La nuova Italia, 1933), conseguendo nel febbraio 1936
la libera docenza in lingua e letteratura polacca, materia che insegnò
per molti anni nell\'Università di Torino, prima come corso libero e poi
dal 1965 al 1975 come incarico.\
Entrata nelle biblioteche governative nel febbraio 1933, come
bibliotecario aggiunto, presso la Biblioteca nazionale di Torino,
divenne bibliotecario nel 1938 e bibliotecario capo nel 1941, svolgendo
anche le funzioni di ispettrice della Soprintendenza bibliografica per
il Piemonte e docente nei corsi di formazione per le biblioteche
popolari e scolastiche.\
Direttrice dal 1948 al 1972 della [Biblioteca
Reale](/aib/stor/teche/to-rea.htm) di Torino, nel febbraio 1952 fu
nominata soprintendente bibliografica per il Piemonte e la Valle
d\'Aosta. Nel 1960 raggiunse il grado di direttore di biblioteca di
prima classe e concluse la carriera, nel 1972, come ispettore centrale,
venendo collocata a riposo con il 1º gennaio 1973.\
Socia dell\'AIB dal 1933, appena entrata in servizio, partecipò
assiduamente ai suoi congressi già nell\'anteguerra, fu presidente della
[Sezione Piemonte](/aib/stor/sezioni/pmn.htm) dal 1956 al 1962
(rinunciando poi a un ulteriore mandato nel Comitato regionale, in cui
era stata eletta già dal 1949) e membro del [Collegio dei
probiviri](/aib/stor/cariche60.htm) dal 1961 al 1964.\
Oltre agli studi polonistici, fra i quali la *Storia della letteratura
polacca* (Milano: Academia, 1953; nuova ed., Firenze: Sansoni, 1968), e
alle edizioni e traduzioni di testi, pubblicò numerosi saggi di storia
del libro e delle biblioteche, in area piemontese, e curò la
bibliografia de *Le cinquecentine piemontesi* (Torino: Tip. torinese
editrice, 1961-1966, gli ultimi due volumi in collaborazione con
[Giuseppe Dondi](dondi.htm)) e cataloghi di importanti mostre. Collaborò
ad «Accademie e biblioteche d\'Italia», al «Giornale storico della
letteratura italiana», a «Convivium», «La cultura» e altre riviste, al
*Grande dizionario enciclopedico* della UTET, all\'*Enciclopedia
cattolica* e al *Dizionario letterario Bompiani*.\

Socia della Deputazione subalpina di storia patria (dal 1970) e di altri
sodalizi scientifici, fu anche vicepresidente della Pro cultura
femminile di Torino e nel 1972-1973 commissario straordinario del Centro
studi alfieriani di Asti.\
I suoi libri d\'interesse polonistico sono conservati all\'Università di
Torino.

Alberto Petrucciani

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 88-89.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 95; 6ª ed., ivi, 1957, p. 62.

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 37.

*Who\'s who in Italy 1957-1958: a biographical dictionary containing
about 7000 biographies of prominent people in and of Italy and 1400
organizations*, edited by Igino Giordani and Stephen S. Taylor. Milano:
Intercontinental Book & Publishing, 1958, p. 109.

Krystyna Jaworska. [*Marina Bersano Begey
(1907-1992)*](http://www.europaorientalis.it/uploads/files/1992%20n.2/1992%20n.%202.20.pdf).
«Europa Orientalis», 11 (1992), n. 2, p. 405-408.

Giorgio Vaccarino. *Ricordo di Marina Bersano Begey*. «Bollettino
storico-bibliografico subalpino», 95 (1997), n. 2, p. 715-717.

*La Polonia, il Piemonte e l\'Italia: omaggio a Marina Bersano Begey:
atti del Convegno \"Marina Bersano Begey, intellettuale piemontese e
polonista\", Torino, 12 dicembre 1994*, a cura di Krystyna Jaworska.
Alessandria: Ed. dell\'Orso, 1998. XXXI, 281 p.: ill. Contiene fra
l\'altro: *Bibliografia degli scritti di Marina Bersano Begey*, a cura
di Maria Rosaria Manunta, p. XXI-XXXI; Giovanna Giacobello Bernard, *La
Biblioteca Reale di Torino trasferita allo Stato italiano e la direzione
di Marina Bersano Begey (1946-1972)*, p. 25-52; Enzo Bottasso, *Le
cinquecentine piemontesi*, p. 53-62; Gian Savino Pene Vidari,
*L\'attività di Marina Bersano Begey nella Deputazione subalpina di
storia patria*, p. 63-71.

Franca Porticelli. *Marina Bersano Begey*. In: *Dizionario biografico
dei soprintendenti bibliografici (1919-1972)*. Bologna: Bononia
University Press, 2011, p. 63-72, con elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-01-28, ultimo aggiornamento 2020-04-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bersano.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
