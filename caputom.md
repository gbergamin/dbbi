![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](caputom.jpg){height="250"}

## Caputo Massimi, Gualda

(Modena 7 dicembre 1903 -- San Polo dei Cavalieri RM 25 luglio 1996)

Nata da padre bibliotecario ([Michele Carlo Caputo](caputo.htm)), entrò
nel 1927 a far parte del personale delle biblioteche statali, destinata
alla Biblioteca nazionale centrale di Roma ma presto distaccata alla
Direzione generale delle accademie e biblioteche, dove si svolse tutta
la sua carriera e dove collaborò, fra l\'altro, alla redazione
dell\'*Annuario delle biblioteche italiane*.\
Sposata con **Andrea Massimi** (1889-1969), bibliotecario alla
Biblioteca nazionale di Roma e poi alla Biblioteca del Senato, ebbe modo
di frequentare e far conoscere le sue doti a personalità del mondo della
cultura e dell\'arte, quali il matematico Vito Volterra, che gli affidò
l\'ordinamento della propria biblioteca (e di cui durante l\'ultima
guerra accolse in casa e tenne nascosta per un intero anno la moglie,
acquistando un\'alta benemerenza), e il grande musicista Mascagni, del
quale ordinò l\'archivio e delle cui opere, dotata di una bella voce di
soprano, fu interprete apprezzata alla RAI. Più tardi curò il Museo
dedicato a Mascagni a Lugo di Romagna.\
Iscritta all\'Associazione italiana biblioteche almeno dal 1937, già in
quegli anni, fino al 1943, collaborò all\'organizzazione dei congressi e
ad altre attività. Dal 1961 al 1992 (e fino al 1975 da sola) curò
l\'ufficio di segreteria dell\'Associazione. Per l\'eccezionale impegno
mostrato in tutta la sua vita per il mondo delle biblioteche e per la
sua dedizione venne nominata, nel settembre 1991, socia d\'onore
dell\'AIB.\
Ha collaborato inoltre per molti anni, fino al 1994, all\'ordinamento
del Museo storico della Liberazione (in via Tasso, a Roma), dotato anche
di una biblioteca specializzata.\
Donna di grande cultura e di molteplici interessi, ha compiuto
numerosissimi viaggi in diversi paesi del mondo, l\'ultimo dei quali in
Estonia e in Lettonia nel 1991.

Giorgio De Gregori

[*Gualda Caputo Massimi*](/aib/stor/caputom2.htm) \[Discorso di Giorgio
De Gregori tenuto in occasione della nomina a socia d\'onore, Pisa, 28
novembre 1991\]. Archivio storico AIB.

*[Gualda Caputo Massimi nominata socio d\'onore](caputom3.pdf)*. «AIB
notizie», 3 (1991), n. 12, p. 1.

\[*[Annuncio della morte](caputom4.jpg)*\]. «AIB notizie», 8 (1996), n.
8, p. 9.

Giovanni Lazzari. *[Per la signora Massimi](caputom5.pdf)*. «AIB
notizie», 8 (1996), n. 9, p. 10.

*[Lutto nell\'Aib per la scomparsa di Gualda Caputo
Massimi](caputom6.pdf)*. «Biblioteche oggi», 14 (1996), n. 7, p. 71.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-26, ultimo aggiornamento 2021-11-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/caputom.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
