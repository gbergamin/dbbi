![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](turrini.jpg){height="250"}

## Turrini, Giuseppe

(Castelrotto di Valpolicella VR 11 marzo 1889 -- Negrar VR 16 gennaio
1978)

Dopo aver frequentato le scuole comunali del paese di nascita e aver
compiuto privatamente gli studi ginnasiali, nel 1904 fu ammesso al
Collegio Accoliti di Verona per proseguire gli studi liceali e teologici
presso il Seminario vescovile.\
Ordinato sacerdote nell\'agosto 1911, fu vicario cooperatore a Negrar e
poi nel 1916 divenne cappellano e maestro di cappella della Cattedrale.\
Nel febbraio del 1922 cominciò l\'apprendistato presso la Biblioteca
capitolare e il 1º dicembre il Capitolo della Cattedrale lo nominò
prefetto della Biblioteca con il titolo di vice-bibliotecario, dal
momento che don Giuseppe Zamboni, al quale succedeva, aveva lasciato
l\'ufficio di bibliotecario, ma non il titolo, per insegnare filosofia
all\'Università cattolica di Milano.\
Con l\'aiuto di esperti italiani e stranieri e l\'appoggio della
Biblioteca Vaticana monsignor Turrini iniziò subito l\'opera di recupero
della raccolta di opere musicali antiche, ancora prive di catalogo, e il
riordinamento dell\'archivio, che conteneva una decina di migliaia di
pergamene fortemente danneggiate dall\'inondazione dell\'Adige del 1882,
oltre a far restaurare numerosi codici.\
Il catalogo dei testi musicali a stampa fu portato a termine in un anno,
mentre per la pulitura e la spianatura delle pergamene occorsero tre
anni di lavoro, la realizzazione artigianale di una particolare pressa
disegnata da lui stesso e l\'intervento economico di alcune società e
imprese private.\
Dal 1925 -- anno della loro istituzione -- per quasi quarant\'anni fu
segretario, vicepresidente e poi presidente delle Commissioni diocesane
per la musica.\

Nella primavera del 1928 fu nominato bibliotecario della Biblioteca
dell\'Accademia filarmonica e nell\'autunno divenne anche professore di
materie letterarie nel Seminario vescovile dove dal 1930 al 1957 insegnò
pure canto sacro. Nello stesso anno ebbe l\'incarico di aiuto al parroco
della parrocchia di San Nazzaro; fondò, insieme a monsignor G. Maggio,
la scuola diocesana di musica sacra \"Santa Cecilia\", di cui più tardi
ebbe la direzione.\
Nel 1936 venne nominato canonico bibliotecario del Capitolo della
Cattedrale e chiamato a far parte della commissione per il riordinamento
della Civica Biblioteca del Liceo musicale di Bologna; fu inoltre membro
del consiglio direttivo del Liceo musicale \"Dall\'Abaco\" di Verona,
del consiglio d\'amministrazione della Fondazione Miniscalchi e, dal
1962 al 1966, del Consiglio superiore delle accademie e biblioteche.\
Ispettore bibliografico onorario dal 1938, e per le antichità dal 1942,
durante la seconda guerra mondiale si incaricò personalmente di portare
al sicuro nei rifugi il materiale di pregio, prima che il bombardamento
americano su Verona del 4 gennaio 1945 distruggesse completamente la
Biblioteca capitolare e il catalogo degli stampati.\
Anche l\'opera di ricostruzione e di recupero del materiale librario lo
vide in prima fila: il 4 gennaio 1946 fu posta la prima pietra e la
solenne inaugurazione della Biblioteca riedificata si tenne il 28
settembre 1948. Nel frattempo l\'Istituto non cessò di funzionare, sia
pure in sole tre stanze, e il materiale sfollato venne riportato in
sede, riordinato, rischedato e collocato.\
Negli anni seguenti la Biblioteca capitolare di Verona poté arricchirsi
di importanti fondi, manoscritti e a stampa, di nuove sale e di arredi
moderni, grazie alla munificenza di enti pubblici e privati.\
Nel 1956 costituì il Laboratorio di restauro della Biblioteca
capitolare, che cominciò subito la sua attività con l\'appoggio di
[Guglielmo Manfrè](manfre.htm), sovrintendente bibliografico a Verona, e
la collaborazione dei frati benedettini di Praglia; si fece inoltre
promotore di conferenze e di numerose e importanti esposizioni.\
Rimase alla direzione della Capitolare fino al 1971.\
Membro dell\'Accademia di agricoltura, scienze e lettere di Verona fin
dal 1934, e dallo stesso anno socio corrispondente della Deputazione di
storia patria per le Venezie, ottenne la medaglia d\'oro del Ministero
della pubblica istruzione per i benemeriti della cultura (1959), la
medaglia d\'argento della ricostruzione sociale e nel 1966 il Premio San
Zeno. Fu anche socio dell\'Associazione archivistica ecclesiastica dal
1958.\
Al suo nome è dedicata una sala della rinnovata Biblioteca capitolare,
che ne conserva anche le carte.\
I suoi numerosi scritti riguardano principalmente la Biblioteca
capitolare e quella dell\'Accademia filarmonica di Verona, il loro
patrimonio bibliografico, soprattutto manoscritto o di carattere
musicale (con i cataloghi delle opere musicali e dei manoscritti, editi
nel 1935-36 e 1937), e figure o vicende di storia ecclesiastica
veronese.

Simonetta Buttò

*Scritti in onore di mons. Giuseppe Turrini*. Verona: Accademia di
agricoltura scienze e lettere di Verona, 1973. VIII, 820 p.: ill.
Contiene fra l\'altro: Pietro Gazzola, *Giuseppe Turrini bibliotecario
della Capitolare di Verona*, p. 1-22, con elenco degli scritti.

Vittorio Cavallari. *Profilo di mons. Giuseppe Turrini*. «Atti e memorie
della Accademia di agricoltura scienze e lettere di Verona», serie 6ª,
29 (a.a. 1977/78), p. 17-44. Pubblicato nel 1979.

Giuseppe Turrini. *Diari*, a cura di Sara Agostini. Verona: Mazziana,
1998. 378 p.: ill. Contiene fra l\'altro: Alberto Piazzi, *I Diari di
mons. Giuseppe Turrini*, p. 7-21; *Mons. Giuseppe Turrini (1889-1978):
nota biografica*, p. 23-24; *Bibliografia delle opere di mons. Giuseppe
Turrini*, p. 25-27.

Angelo Orlandi. *Mons. Giuseppe Turrini: note per una biografia*. In:
*Per Alberto Piazzi: scritti offerti nel 50º di sacerdozio*, a cura di
Carlo Albarello, Giuseppe Zivelonghi. Verona: Biblioteca capitolare di
Verona, 1998, p. 273-284, con una fotografia.

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456: 446-449.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2003-11-24, ultimo aggiornamento 2021-02-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/turrini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
