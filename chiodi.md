![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](chiodi.jpg){height="250"}

## Chiodi, Luigi

(Verdello BG 9 settembre 1914 -- Verdello BG 9 luglio 1988)

Studiò al Seminario di Bergamo e poi al Seminario Maggiore di Roma, dove
venne ordinato sacerdote nel 1938 e conseguì la laurea in teologia al
Pontificio Ateneo Lateranense nel 1939. Si laureò anche in lettere, nel
1943, all\'Università cattolica di Milano, con una tesi sull\'antico
dialetto bergamasco.\
Fu quindi insegnante di lettere e poi di storia ecclesiastica nei
Seminari di Clusone (1939-1941) e di Bergamo (1941-1959), di cui dal
1952 fu anche prefetto, e collaborò all\'*Enciclopedia ecclesiastica*
(Milano: Vallardi, 1942-1963) e a vari giornali cattolici locali.\
Nelle prime elezioni libere del Comune di Verdello (1946) fu eletto
nelle liste della Democrazia Cristiana e poi rieletto nel 1951 e nel
1956, ricoprendo la carica di assessore nel 1946-1949 e 1951-1959. Nel
suo paese fu anche presidente dell\'Ente comunale di assistenza nel
dopoguerra e poi promotore dell\'istituzione della Biblioteca civica
(1973). Dopo l\'apertura della Biblioteca (1981) presiedette fino al
1986 la Commissione di gestione.\
Reggente dal 1957 della Biblioteca civica \"Angelo Mai\" di Bergamo, ne
divenne direttore dall\'aprile 1959, avendo vinto il concorso bandito
l\'anno precedente, e vi rimase fino al collocamento a riposo, nel 1978.
Durante la sua direzione dette un notevole impulso alla Biblioteca,
soprattutto nel campo della valorizzazione dei suoi fondi antichi e
delle sue raccolte speciali, curando in particolare il catalogo de *La
raccolta tassiana della Biblioteca civica \"A. Mai\" di Bergamo*
(Bergamo 1960, in collaborazione), l\'*Indice degli incunabuli della
Biblioteca civica di Bergamo* (ivi 1966) e infine *Le cinquecentine
della Biblioteca civica \"A. Mai\" di Bergamo* (ivi 1974), tutti lavori
di notevole impegno, ricchezza ed utilità pur se per qualche aspetto
discutibili dal punto di vista metodologico. Si occupò inoltre
dell\'ordinamento e dell\'inventariazione degli archivi storici del
Comune e della Misericordia Maggiore, conservati nella Biblioteca
civica.\

Redattore dal 1958 e direttore dal 1969 di «Bergomum», la rivista della
Biblioteca, vi pubblicò, oltre agli ultimi due cataloghi sopra
ricordati, numerosi contributi di bibliografia, archivistica, arte e
soprattutto storia locale, continuando a collaborarvi fino alla morte.\
Negli anni Sessanta fu socio dell\'Associazione italiana biblioteche.\
Socio dell\'Ateneo di Bergamo e appassionato ricercatore di documenti e
cultore di tradizioni locali, collaborò fino alla morte a numerosi altri
periodici o giornali bergamaschi e a varie iniziative editoriali (*Terra
di Bergamo*, Bergamo 1969, 3 volumi, con fotografie di Pepi Merisio, e
la nuova edizione, uscita postuma, della *Storia di Bergamo e dei
bergamaschi* di Bortolo Belotti, ivi 1989-1990, 9 volumi). Fu anche
socio corrispondente, dal 1963, della Deputazione di storia patria per
le Venezie.\
Lasciò i suoi libri alla Biblioteca di Verdello e gli è stata intitolata
la piazza in cui la biblioteca ha sede.

Alberto Petrucciani

Aldo Agazzi. *Personalità culturale di Luigi Chiodi*. «Atti dell\'Ateneo
di scienze, lettere ed arti di Bergamo», 48 (1987/88), p. 567-580: 1
ritratto. Commemorazione tenuta il 19 ottobre 1988 nell\'Ateneo di
Bergamo. Seguono: *Scritti su \"Bergomum\": spoglio e commento*, a cura
di Giuliana Donati-Petteni, p. 581-603; *Per una bibliografia di mons.
Luigi Chiodi: ricerche, saggi, collaborazioni*, a cura di Vittorio Mora,
p. 605-621. Stampato nel 1989.

*Mons. Luigi Chiodi: l\'uomo, gli scritti, le opere*, a cura di Maurizio
Chiodi. Milano: Glossa, 1998. XI, 387 p.: ill. (Studi e memorie del
Seminario di Bergamo; 4). Con una scelta di suoi scritti, alcune
testimonianze e la bibliografia delle sue pubblicazioni.

*Mons. Luigi Chiodi nel contesto ecclesiale e culturale del \'900:
convegno presso la Sala Alabastro del Centro congressi Giovanni XXIII,
Bergamo, 13 settembre 2014*. «Bergomum», 108 (2014), p. 7-102. Contiene:
Maurizio Chiodi, *Luigi Chiodi: l\'uomo e il libro*, p. 7-10; Francesco
Beschi, *Saluto*, p. 11-12; Maria Elisabetta Manca, *Saluto*, p. 13-15;
Goffredo Zanchi, *Il profilo della chiesa bergamasca dal 1914 al 1988*,
p. 17-35; Luca Testa, *Gli anni della formazione di Luigi Chiodi
(1925-1944)*, p. 37-57; Giulio Orazio Bravi, *Luigi Chiodi, direttore
della Biblioteca civica Angelo Mai (1957-1978)*, p. 61-75; Maria Teresa
Brolis, *Luigi Chiodi, storico del Medioevo*, p. 77-82; Francesco Mores,
*Angelo Giuseppe Roncalli, Gregorio Barbarigo, Luigi Chiodi: il progetto
di edizione degli atti della rivista di San Gregorio Barbarigo e la
storia locale*, p. 83-90; Elisabetta Zonca, *Luigi Chiodi divulgatore
storico*, p. 91-95; *Il bergamasco in commedia negli scritti di Mons.
Luigi Chiodi*, p. 97-102.

Riccardo Scotti. *Note insolite e notizie storiche della bergamasca
negli articoli di mons. Luigi Chiodi*. «La rivista di Bergamo», n. s.,
n. 97 (gen.-feb.-mar. 2019), p. 62-63: ill.

Elisabetta Zonca. *Un erudito modernizzatore: Luigi Chiodi e la
Biblioteca civica Angelo Mai di Bergamo*. \[Bergamo\]: Lubrina Bramani,
2019. 214 p.: 1 ritratto.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-25, ultimo aggiornamento 2019-11-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/chiodi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
