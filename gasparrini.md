![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gasparrini.jpg){height="250"}

## Gasparrini Leporace, Tullia

(Cosenza 20 settembre 1910 -- Venezia 29 agosto 1969)

Dopo aver conseguito a Trani il diploma di maturità classica, si laureò
in lettere all\'Università di Roma nel novembre 1933, con una tesi
sull\'imperatrice Ageltrude.\
Già prima della laurea era entrata nella carriera delle biblioteche, dal
1º giugno 1933, per aver vinto il concorso per ordinatore in prova,
venendo assegnata alla Biblioteca Medicea Laurenziana di Firenze. Il 1º
ottobre 1933 fu trasferita alla Biblioteca nazionale centrale di Roma e
da dicembre nominata ordinatrice di ruolo.\
Vinto il concorso per la carriera direttiva, dal 1º luglio 1934 fu
nominata bibliotecaria aggiunta e nel 1935 comandata presso la Scuola
storica dell\'Istituto storico italiano per il Medioevo a Roma. Nel 1938
fu confermata nel comando per un altro triennio, con l\'incarico di
collaborare alle pubblicazioni e in particolare di curare l\'edizione
del primo volume de *Le suppliche di Clemente VI*, che fu pubblicato nel
1948, vincendo il premio ministeriale per le scienze paleografiche,
bibliografiche e biblioteconomiche. Conseguì il diploma di
perfezionamento di bibliotecaria paleografa presso l\'Università di Roma
nel 1936 e quello di paleografia e archivistica presso la Scuola
dell\'Archivio segreto vaticano nel 1937 e nell\'agosto 1939 fu promossa
bibliotecaria.\
Il 1º aprile 1942, in piena guerra, fu trasferita alla direzione della
[Biblioteca universitaria di Pavia](/aib/stor/teche/pv-uni.htm), e in
maggio fu promossa al grado di bibliotecario capo.\
Promossa dal gennaio 1949 direttore di biblioteca di 3ª classe, nel
febbraio 1951 assunse la direzione della [Biblioteca
Marciana](/aib/stor/teche/ve-mar.htm) di Venezia, essendo poi nominata
anche Soprintendente bibliografica per il Veneto orientale e la Venezia
Giulia, incarico che mantenne fino al maggio 1954. Fino alla morte
mantenne la direzione della Marciana, essendo promossa dal gennaio 1960
direttore di biblioteca di 2ª classe e dal luglio 1961 di 1ª classe. Pur
seguendo la tendenza dei suoi predecessori nel concepire la Marciana
come biblioteca attenta alle esigenze degli alti studi piuttosto che
alla divulgazione del patrimonio, dedicò particolare cura
all\'allestimento di importanti mostre librarie.\

Socia dell\'Associazione italiana biblioteche dal 1934, aderì fin dal
1946 alla sua ricostituzione e fu tra i fondatori della [Sezione
Lombardia](/aib/stor/sezioni/lom.htm) nel 1948. Presidente della
[Sezione del Veneto orientale e della Venezia
Giulia](/aib/stor/sezioni/ven-or.htm) dal 1953 al 1957, fece parte del
Comitato regionale nel triennio successivo. Per il cinquecentesimo
anniversario della fondazione della Biblioteca Marciana (1968) ospitò
presso la Biblioteca il XVIII Congresso dell\'Associazione italiana
biblioteche e il congresso dell\'Associazione nazionale di studi
bizantini, oltre a organizzare tre mostre celebrative.\
Nel 1952 ottenne la libera docenza in paleografia e diplomatica e presso
l\'Università di Padova fu incaricata dell\'insegnamento di paleografia
e diplomatica dal 1953/54 al 1960/61 e dell\'insegnamento di
biblioteconomia e bibliografia dal 1961/62 in poi.\
Fu socia effettiva della Deputazione di storia patria per le Venezie
(dal 1968, corrispondente dal 1959) e dell\'Ateneo veneto e
corrispondente dell\'Istituto veneto di scienze, lettere ed arti e della
Sociedade de geografia de Lisboa.

Stefano Trovato

Carlo Frattarolo. *Tullia Gasparrini Leporace*. «Accademie e biblioteche
d\'Italia», 37 (1969), n. 4/5, p. 378-381.

Lucia Rossetti. *Tullia Gasparrini Leporace*. «Archivio veneto», serie
5, 88 (1969), n. 123, p. 173-180, con elenco degli scritti.

Nereo Vianello. *Tullia Gasparrini Leporace*. «Bollettino
d\'informazioni AIB», 9 (1969), n. 6, p. 262-263.

N. V. \[Nereo Vianello\]. *Ricordo di Tullia Gasparrini Leporace*.
«Almanacco dei bibliotecari italiani», 1970, p. 67-68, con una
fotografia.

E. A. \[Ettore Apollonj\]. *Ricordiamo\...*   «Almanacco dei
bibliotecari italiani», 1970, p. 85-86: 85.

Cesare Repossi. *I direttori*. In: *Il bicentenario della Biblioteca
universitaria di Pavia: notizie storiche*. Pavia: Biblioteca
universitaria, 1979, p. 21-42: 41-42.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 96-97 (voce di Giorgio De Gregori).

Stefano Trovato. *Tullia Gasparrini Leporace*. In: *Dizionario
biografico dei soprintendenti bibliografici (1919-1972)*. Bologna:
Bononia University Press, 2011, p. 298-305 (con ulteriori riferimenti
bibliografici).

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-09-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gasparrini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
