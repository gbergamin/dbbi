![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](escoffier.jpg){height="250"}

## Escoffier, Maria Teresa

(Nizza 30 giugno 1899 -- Genova 21 luglio 1983)

Laureata in lettere all\'Università di Genova nel dicembre 1926,
conseguì anche il perfezionamento in filologia moderna, il diploma di
paleografia e archivistica e l\'abilitazione all\'insegnamento del
francese e dell\'inglese nelle scuole medie. Insegnò non di ruolo nei
ginnasi statali negli anni scolastici 1926/27 e 1927/28 e poi per altri
due anni in un ginnasio comunale.\
Scelse la carriera delle biblioteche, come raccontò poi lei stessa,
perché le restrizioni introdotte da Gentile all\'insegnamento da parte
delle donne le precludevano la possibilità di diventare professoressa di
materie letterarie nei licei.\
Entrò nelle biblioteche statali come bibliotecario aggiunto il 16 agosto
1933, tra i vincitori del concorso tenuto in quell\'anno,e fu destinata
alla Biblioteca universitaria di Genova. Venne poi promossa
bibliotecaria dall\'agosto 1938 e bibliotecario capo dal maggio 1942.\
Legata all\'ambiente liberale genovese e all\'antifascismo di matrice
cattolica che aveva a Genova il suo punto di riferimento nel professor
Achille Pellizzari (direttore della rivista «La rassegna», a cui
collaborò intensamente con segnalazioni bibliografiche e di cui fu forse
anche assistente volontaria), amica del filosofo scettico Giuseppe Rensi
allontanato dall\'insegnamento per motivi politici e modestamente
impiegato in lavori bibliografici nella Biblioteca universitaria, sotto
l\'occupazione tedesca rifiutò formalmente di prestare giuramento alla
Repubblica sociale e collaborò alla Resistenza.\
Nel maggio 1950 fu promossa direttore di 3ª classe e già da qualche
settimana aveva assunto, per l\'improvvisa scomparsa di [Gino
Tamburini](tamburinig.htm), la direzione della [Biblioteca universitaria
di Genova](/aib/stor/teche/ge-uni-htm), che tenne fino al 1º luglio
1964, quando fu collocata a riposo, con la qualifica di direttore di 2ª
classe che aveva raggiunto nel 1960. Alla direzione dell\'Universitaria
di Genova era annessa, fino al febbraio 1952, la carica di
soprintendente bibliografico per la Liguria e la Lunigiana.\
Negli anni della sua direzione si impegnò particolarmente nel
potenziamento delle raccolte della biblioteca per la ricerca
universitaria, anche con contributi finanziari di vari enti, e nei
progetti, che non ebbero esito, per il suo trasferimento in una nuova
sede di dimensioni adeguate; venne inoltre realizzato il catalogo dei
manoscritti e impiantato un nuovo catalogo generale a schede di formato
internazionale.\

Socia dell\'Associazione italiana biblioteche almeno dal 1936, partecipò
spesso ai suoi congressi e aderì nel 1946 alla sua rifondazione su basi
democratiche. Eletta nel 1949 nel primo Comitato regionale della
[Sezione di Genova](/aib/stor/sezioni/lig.htm), assunse l\'incarico di
segretaria e, dopo la morte di [Gino Tamburini](tamburinig.htm) e le
dimissioni di [Tommaso Pastorino](pastorino.htm), la resse fino al 1953;
in quell\'anno venne rieletta alla presidenza della Sezione, che tenne
fino al 1957. Nel 1951-1954, come presidente della Sezione di Genova,
fece parte del [Consiglio direttivo](/aib/stor/cariche51.htm)
nazionale.\
Studiosa di lingua e letteratura francese, fu lettrice nell\'Istituto
universitario di magistero di Genova dal 1945/46 al 1965/66, pubblicò
una *Grammatica francese ad uso delle scuole italiane* (Roma:
Signorelli, 1953) e tradusse in italiano le *Vite immaginarie* di Marcel
Schwob (Milano 1954).

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 576.

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 82.

*La donna nella Resistenza in Liguria*, a cura di G. Benelli, B.
Montale, G. Petti Balbi, N. Simonelli, D. Veneruso. Firenze: La nuova
Italia, 1979, p. 20, 35, 70, 140-141, 151, 154.

Maria Grazia Pighetti Carbone. *I tempi di Giuseppe Rensi a Genova*. In:
*L\'inquieto esistere: atti del Convegno su Giuseppe Rensi nel
cinquantenario della morte (1941-1991)*, a cura di Renato Chiarenza \...
\[*et al.*\]. Genova: EffeEmmeEnne, 1993, p. 211-222: 221.

Angela Franca Bellezza. *Antonio Tamburini e i cataloghi della
Biblioteca universitaria di Genova*. Ed. rinnovata ed ampliata. Genova:
Associazione italiana biblioteche, Sezione ligure, 1997.

Ernesto Bellezza. *Maria Teresa Escoffier*. In: *Dizionario biografico
dei soprintendenti bibliografici (1919-1972)*. Bologna: Bononia
University Press, 2011, p. 261-265 (con alcuni altri riferimenti
bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2003-07-19, ultimo aggiornamento 2020-05-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/escoffier.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
