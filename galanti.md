![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Galanti, Bianca (Bianca Maria)

(Roma 31 luglio 1917 -- Roma 20 marzo 1997)
:::

Laureata in lettere all\'Università di Roma nell\'anno accademico
1939/40, con una tesi su *La danza della spada in Italia* (poi
pubblicata in volume nel 1942), entrò nelle biblioteche governative nel
febbraio 1941 come ordinatore in prova, destinata alla Biblioteca
nazionale centrale di Roma. Aveva già partecipato, senza successo, al
concorso precedente, bandito nel 1939. Nel 1946 venne promossa primo
ordinatore.\
Passò nella carriera direttiva, come vicebibliotecario, da luglio 1951,
lavorando sempre alla Biblioteca nazionale di Roma. Venne promossa
bibliotecario di 2ª classe nel 1952 e bibliotecario di prima classe nel
1954.\
Promossa nel 1966 direttore di biblioteca di prima classe, diresse
almeno dal 1968 al 1970 l\'Ufficio scambi internazionali.\
Diresse poi, dal 1971 al 1973, la [Biblioteca di archeologia e storia
dell\'arte](/aib/stor/teche/rm-arc.htm) e conseguì la qualifica di
dirigente superiore.\
Dal 1973 al 1976 resse la direzione dell\'[Istituto di patologia del
libro](/aib/stor/dir-icpl.htm). Lavorò poi per alcuni anni, fino al
collocamento a riposo (1982?), presso l\'Ufficio centrale per i beni
librari del Ministero per i beni culturali e ambientali.\
Compare tra i soci dell\'Associazione italiana biblioteche negli anni
Cinquanta.\
Studiosa del folklore, allieva e poi collaboratrice del prof. Paolo
Toschi, ottenne negli anni Cinquanta la libera docenza in Storia delle
tradizioni popolari e insegnò questa materia come professore incaricato
alla Facoltà di lettere e filosofia dell\'Università di Roma dal 1963,
per il collocamento fuori ruolo di Toschi, al 1969. Fu autrice di vari
studi in questo ambito, rivolti particolarmente alle danze popolari e
alle tradizioni carnevalesche, sulla rivista «Lares» e in altre sedi.
Pubblicò presso Olschki nel 1954 un volume su *Le villanelle alla
napoletana*, nato da una sollecitazione di Benedetto Croce, in cui
applicò anche le sue competenze in campo musicale.\
In ambito professionale pubblicò un articolo sulla Stamperia camerale di
Roma nel «Bollettino dell\'Istituto di patologia del libro» (1948) e un
intervento su *Il servizio nazionale di scambio* in «Accademie e
biblioteche d\'Italia» (1967).\
Fu anche socia corrispondente dell\'Accademia dell\'Arcadia.

Alberto Petrucciani

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-15, ultimo aggiornamento 2020-05-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/galanti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
