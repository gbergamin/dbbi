![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](momigliano.gif){height="250"}

## Momigliano, Felice

(Mondovì CN 27 maggio 1866 -- Roma 7 aprile 1924)

Dopo gli studi al Liceo classico di Mondovì conseguì la laurea in
lettere all\'Università di Torino nel novembre 1889 e poi quella in
filosofia nel luglio 1891. Frequentò anche, solo per un anno (1887/88),
la Scuola normale superiore di Pisa.\
Dal 1891 insegnò lettere o filosofia in ginnasi e licei di varie città,
di ruolo dal febbraio 1892.\
Professore di filosofia al Liceo di Udine dal 1900, diresse dal novembre
1902 all\'estate del 1908 la [Biblioteca
comunale](/aib/stor/teche/ud-com.htm), come probibliotecario con un
incarico periodicamente riconfermato. Nella Biblioteca diede impulso
agli acquisti di opere recenti e organizzò anche cicli di conferenze.
Nel 1907 avviò il «Bollettino della Civica Biblioteca e del Museo» e
nello stesso periodo il Museo si staccò dalla Biblioteca trasferendosi
al Castello. Personalmente, però, fu a più riprese oggetto di pesanti
attacchi dell\'ambiente clericale cittadino.\
Fu anche socio della Società bibliografica italiana, dal 1903 al 1906, e
dell\'Accademia di Udine (corrispondente dal 1903 e ordinario dal
1906).\
Libero docente di filosofia dal 1906, all\'Università di Padova e poi a
Torino, dopo Udine insegnò nei licei di Prato, Genova e Torino e quindi
dal 1914, per concorso, all\'Istituto superiore di magistero femminile
di Roma. Professore ordinario dal 1917, vi insegnò psicologia, logica,
morale e storia della letteratura italiana e fu anche incaricato di
dirigerne la Biblioteca.\
Socialista, fin da giovane impegnato in politica (e interessato anche al
movimento sionista), subì un arresto e un breve periodo di confino.
Partecipò anche all\'attività della Federazione nazionale degli
insegnanti delle scuole medie. Ruppe con il Partito socialista -- per il
quale si era candidato senza successo alle elezioni del 1913 nel
collegio di Mondovì -- allo scoppio della prima guerra mondiale,
prendendo posizione a favore dell\'intervento italiano.\

Dedicò i suoi studi particolarmente a Mazzini e al profetismo ebraico e
tenne rapporti cordiali con esponenti e circoli di tutte le correnti
religiose più aperte del tempo, dal modernismo cattolico al
protestantesimo e al giudaismo. Collaborò a numerose riviste («Critica
sociale», «La Voce», «Nuova Antologia», «Rivista d\'Italia»,
«Coenobium», ecc.), a «La stampa», all\'«Avanti!», e poi al «Giornale
d\'Italia» e a «La voce repubblicana». A Roma fu anche segretario della
Lega italo-britannica e rettore dell\'Università Mazziniana.\
Si tolse la vita la mattina dopo le ultime elezioni libere del ventennio
fascista (è tristemente noto l\'ignobile trafiletto antisemita che gli
dedicò Agostino Gemelli), lasciando per testamento i suoi libri alla
Biblioteca civica di Mondovì.\
Al tempo delle leggi razziali fu incluso nella lista di autori ebrei di
libri scolastici di cui era vietata l\'adozione, mentre il suo nome non
comparve poi, probabilmente per errore, nell\'*Elenco di autori non
graditi in Italia* del 1942.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 269.

*Nel 25º anniversario della morte di Felice Momigliano*. Mondovì: a cura
del Comitato per le onoranze a Felice Momigliano, 1949. 79 p., con una
fotografia. Contiene l\'elenco dei suoi scritti principali e
testimonianze di numerosi studiosi ed esponenti del mondo della cultura.

Alberto Cavaglion. *Lettere di Felice Momigliano a Giuseppe Prezzolini
(1910-1914)*. «Annali della Fondazione Luigi Einaudi, Torino», 18
(1984), p. 577-605.

*Lettere di Felice Momigliano a Benedetto Croce (1898-1923)*, a cura di
Alberto Cavaglion. «Nuova Antologia», n. 2156 (ott.-dic. 1985), p.
209-226.

Arnaldo Momigliano. *Felice Momigliano (1866-1924)* \[1949\], in *Pagine
ebraiche*, a cura di Silvia Berti. Torino: Einaudi, 1987, p. 153-155, e
cfr. anche p. XXX.

Alberto Cavaglion. *Felice Momigliano (1866-1924): una biografia*.
Bologna: Il Mulino, 1988. 217 p. (Istituto italiano per gli studi
storici; 33).

Francesca Tamburlini. *Felice Momigliano, docente e bibliotecario
(1866-1924)*. In: *Il Liceo classico \"Jacopo Stellini\": duecento anni
nel cuore del Friuli*, a cura di Federico Vicario. Udine: Forum, 2010,
p. 411-417: ill.

Alessandra Tarquini. [*Momigliano,
Felice*](http://www.treccani.it/enciclopedia/felice-momigliano_(Dizionario-Biografico)/).
In: *Dizionario biografico degli italiani*. Vol. 75. Roma: Istituto
della Enciclopedia italiana, 2011, p. 486-490 (con ulteriori riferimenti
bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/momigliano.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
