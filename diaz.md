![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Diaz, Maria

(Napoli 3 settembre 1876 -- ? )
:::

Laureata in lettere all\'Università di Napoli nel 1899, fra le prime
dell\'ateneo, conseguì nello stesso anno anche l\'abilitazione
all\'insegnamento delle materie letterarie nelle scuole medie.\
Entrò nelle biblioteche governative il 1º novembre 1901, come
sottobibliotecario reggente, destinata alla Biblioteca universitaria di
Napoli. Percorse quasi tutta la carriera nelle biblioteche della sua
città, venendo promossa sottobibliotecaria di 4ª classe dal novembre
1902 e di 3ª classe dal dicembre 1915. Con la riforma delle carriere del
1919 venne inquadrata nella qualifica di bibliotecario e nel giugno 1926
fu promossa bibliotecario capo.\
Nella primavera del 1929, dopo una breve reggenza della Biblioteca
universitaria di Napoli a seguito del pensionamento di
[D\'Elia](delia.htm), fu trasferita alla Biblioteca nazionale, dove
collaborò con [Salvatore Di Giacomo](digiacomo.htm) alla sezione
autonoma Lucchesi Palli.\
Dal 1932 assunse la direzione della Biblioteca Lucchesi Palli, lasciata
dal poeta. Nel settembre dello stesso anno fu anche nominata ispettrice
della Soprintendenza bibliografica per la Campania e la Calabria, che
faceva capo alla Biblioteca nazionale.\
Nell\'aprile 1936 fu trasferita a dirigere la [Biblioteca universitaria
di Catania](/aib/stor/teche/ct-uni.htm), con l\'incarico di
soprintendente per le province di Catania, Messina, Ragusa e Siracusa.
Cercò di sottrarsi a questo trasferimento sgradito e prese poi dei
periodi di congedo, ma dovette mantenere questo incarico fino al 1941.
Nel 1938 la Biblioteca subì un\'indagine ministeriale per il suicidio
dell\'economo, dovuto a malversazioni di cui si era reso colpevole
all\'insaputa della direttrice. Nell\'aprile 1939 venne promossa
direttore di biblioteca di 2ª classe, qualifica con cui concluse la
carriera.\
Come soprintendente si occupò della protezione delle biblioteche della
Sicilia orientale dai pericoli bellici curando il ricovero del materiale
di maggiore pregio prima a Taormina (dove recuperò anche i libri antichi
della Biblioteca civica) e poi a Bronte.\
Rientrò a Napoli dal 1º agosto 1941, destinata alla Biblioteca
nazionale, riprendendo la direzione della Biblioteca Lucchesi Palli,
fino al collocamento a riposo (1º aprile 1942).\
Socia dell\'Associazione italiana biblioteche dalla sua fondazione
(1930), partecipò a quasi tutti i suoi congressi fino al 1938; aveva
partecipato anche al Congresso mondiale delle biblioteche e di
bibliografia nel 1929. Fu anche fiduciaria per Napoli della Sezione
bibliotecari dell\'Associazione fascista della scuola.\
Pubblicò, riprendendo la sua tesi di laurea, un volume su *Le correzioni
all\'\"Orlando Furioso\"* (Napoli: Tessitore, 1900), basato sul primo
confronto approfondito tra le edizioni del 1516, 1521 e 1532, e -- nello
stesso anno -- un opuscolo su *I caratteri femminili nell\'Ariosto*,
recensiti con apprezzamento, nonostante varie riserve, dal «Giornale
storico della letteratura italiana». Insegnò per qualche tempo lingua
italiana e stilistica, nei primi anni del secolo, all\'Istituto
pareggiato di magistero Suor Orsola Benincasa di Napoli, e poi
all\'Istituto froebeliano Vittorio Emanuele II di Napoli, fino a quando,
nel 1915, il Ministero non le consentì più di svolgere una seconda
attività.

Alberto Petrucciani

E. \[Ermindo\] Campana. *Salvatore Di Giacomo alla \"Lucchesi-Palli\"*.
«Emporium», 61 (1935), n. 12, p. 314-318.

Simona Inserra. *Maria Diaz*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 251-253.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-02, ultimo aggiornamento 2021-03-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/diaz.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
