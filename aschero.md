![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](aschero.gif)

## Aschero, Benedetto

(Genova 15 febbraio 1930 - Firenze 4 agosto 2005)

Laureato in lettere classiche all\'Università di Genova, entrò nei ruoli
delle biblioteche statali il 16 marzo 1964, come aiuto bibliotecario, e
passò nella carriera direttiva dal 1º dicembre 1968. Lavorò alla
Biblioteca universitaria di Genova, dove si occupò particolarmente del
catalogo per soggetti e fu anche a lungo vicedirettore. Nei primi anni
Ottanta si impegnò intensamente anche per la cooperazione fra le
biblioteche dell\'università e quelle cittadine e per l\'aggiornamento
professionale dei bibliotecari.\
Nel maggio 1984 assunse la direzione della [Biblioteca statale di
Trieste](/aib/stor/teche/ts-sta.htm), che lasciò nell\'estate del 1991
con il collocamento a riposo. Durante la sua direzione realizzò
l\'acquisizione del Palazzo Brambilla Morpurgo, destinato a diventare
dopo un completo restauro sede della Biblioteca, e organizzò numerose
iniziative culturali anche di rilievo nazionale.\
Socio dell\'Associazione italiana biblioteche dal 1964, appena entrato
nelle biblioteche, fece parte alla fine degli anni Sessanta del Gruppo
di lavoro sull\'edilizia bibliotecaria, seguendo anche l\'attività della
Sezione dell\'IFLA. Venne eletto nel Comitato regionale della [Sezione
ligure](/aib/stor/sezioni/lig.htm) dal 1971 al 1978 e dal 1981 al 1983 e
fece poi parte del [Collegio dei probiviri](/aib/stor/cariche81.htm) dal
1985 al 1990 (dal 1988 al 1990 come presidente).\
È stato docente di Teoria e tecnica della catalogazione e
classificazione all\'Università di Udine, dal 1985, ha fondato e diretto
la rivista «L\'indicizzazione» (1986-1994) e la bibliografia
«Letteratura italiana: aggiornamento bibliografico» (dal 1991, con la
sua versione elettronica «L.I.R.A.», dal 1996).\
Ha pubblicato due apprezzati manuali (*Manuale pratico di
soggettazione*, Milano: Bibliografica, 1982, e *Teoria e tecnica
dell\'indicizzazione per soggetto*, ivi, 1988) e vari saggi dedicati
soprattutto all\'indicizzazione e alla ricerca dell\'informazione. In
gioventù aveva collaborato ai giornali genovesi e fu anche a lungo
impegnato in Amnesty International. A Trieste, nel 1991, fondò la casa
editrice Alcione.\
Nel 1998 gli venne conferita la medaglia d\'argento dei benemeriti della
cultura e dell\'arte.

Alberto Petrucciani

*[La scomparsa di Benedetto
Aschero](/aib/sezioni/toscana/bibelot/0502/b0502e.htm)*. «Bibelot», 11
(2005), n. 2, p. 4.

Mauro Guerrini. [*Nino Aschero*](/aib/boll/2005/0504499.htm).
«Bollettino AIB», 45 (2005), n. 4, p. 499-501.

Mariagioia Tavoni. *[Un bibliotecario di qualità: dedicato a Benedetto
Aschero](http://www.mariagioiatavoni.it/images/download/benedetto-aschero.pdf)*.
«Biblioteche oggi», 23 (2005), n. 7, p. 42-43, con una fotografia.

Enrico Ghidetti. *Premessa* \[Ricordo di Benedetto Aschero\].
«Letteratura italiana: aggiornamento bibliografico», 14 (2004), n. 1, p.
VII-IX. Pubblicato nel 2005.

*Benedetto Aschero: bibliografia degli scritti*, a cura di Rosaria Di
Loreto D\'Alfonso e Antonia Ida Fontana Aschero. Trieste: Alcione, 2005.
16 p., con una fotografia.

*Tra libri, lettere e biblioteche: saggi in memoria di Benedetto
Aschero*, a cura di Piero Scapecchi e Giancarlo Volpato. Milano:
Editrice Bibliografica, 2007. XVIII, 265 p.: 1 ritr. (Bibliografia e
biblioteconomia. I segni; 2). ISBN 978-88-7075-656-2. Contiene fra
l\'altro: Antonia Ida Fontana Aschero, *Ringraziamento*, p. XI-XII;
Rosaria Di Loreto e A. I. Fontana Aschero, *Bibliografia degli scritti
di Benedetto Aschero*, p. XIII-XVIII; *Ricordi e testimonianze* (Maria
Grazia Altea Merello, *Un libro per un amico*, p. 3-6; Claudio Di
Benedetto, *Caro Benedetto*, p. 7-9; Maria Angela Fantini, *1984-1991:
sette anni di lavoro in biblioteca*, p. 11-17; Mauro Guerrini, *Nino
Aschero*, p. 19-21).

*In ricordo di Benedetto Aschero*. [«Vedi anche», 15 (2006), n.
1/2](https://riviste.aib.it/index.php/vedianche/article/view/11724/11017),
p. 7, con una fotografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-27, ultimo aggiornamento 2021-01-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/aschero.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
