![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](daneu.jpg){height="250"}

## Daneu Lattanzi, Angela

(Alessandria d\'Egitto 5 ottobre 1901 -- Palermo 24 aprile 1985)

Compiuti gli studi liceali nel 1918 ad Alessandria in Egitto, dove suo
padre era professore di italiano e latino al Liceo statale per italiani,
tornò in Italia con la madre e la sorella minore Luigia Augusta (che
sarà impiegata esecutiva alla Biblioteca Casanatense dal 1937 fino
almeno al 1968) stabilendosi a Roma. Iscritta alla Facoltà di lettere e
filosofia studiò il tedesco e frequentò i corsi di storia dell\'arte e
di paleografia. La sua passione per la musica la portò a iscriversi
anche all\'Accademia nazionale di Santa Cecilia, nella classe di
violoncello, mentre coltivava l\'interesse per la pittura che
l\'accompagnò per tutta la vita.\
Nel luglio del 1926 si laureò in filosofia e contemporaneamente si
diplomò in violoncello; nello stesso anno si trasferì per qualche tempo
a Palermo, dove il marito, Emilio Lavagnino, ispettore delle antichità e
belle arti, lavorava alla Soprintendenza all\'arte medievale e moderna,
e poi nel 1927 a Napoli, dove era stato trasferito, rientrando quindi a
Roma, dove dal 1929 al 1931 collaborò con la Soprintendenza per la
compilazione del catalogo degli oggetti d\'arte e di antichità. Nel
gennaio 1932 ottenne una borsa di studio dalla Alexander von Humboldt
Stiftung per approfondire a Berlino lo studio della storia dell\'arte e
della lingua tedesca.\
Vinto il concorso per le biblioteche governative, fu nominata
bibliotecaria aggiunta dal 16 luglio 1934 e destinata alla Biblioteca
Casanatense, dove si occupò della compilazione del catalogo delle
cinquecentine romane. L\'anno successivo collaborò anche, per breve
tempo, ai lavori per il trasferimento della Biblioteca Alessandrina alla
Città universitaria.\
A seguito delle seconde nozze con l\'antiquario Vincenzo Daneu, nel
novembre 1937 fu trasferita alla Biblioteca nazionale di Palermo, dove
fu addetta al settore dei manoscritti e rari, allo studio dei quali si
dedicò con passione, conseguendo la libera docenza in Storia
dell\'illustrazione del libro e in Bibliografia e biblioteconomia.
Dall\'agosto 1939 fu promossa bibliotecaria e nel marzo 1942
bibliotecario capo.\
Con l\'entrata dell\'Italia in guerra, per il richiamo alle armi del
direttore della Biblioteca, Alberto Giraldi, che aveva anche l\'incarico
di soprintendente bibliografico per la Sicilia occidentale, si trovò a
gestire sia il ricovero del materiale di pregio della Biblioteca sia i
problemi legati al controllo degli istituti del territorio. Nel giugno
1943 fu incaricata della reggenza della Soprintendenza e della
[Biblioteca nazionale](/aib/stor/teche/pa-cen.htm), ma poi nel marzo
1945 il ministro Arangio Ruiz le affidò la sola Soprintendenza,
lasciando la direzione della Biblioteca a Giraldi.\

Curò la ricostruzione della Nazionale e di altre biblioteche dai danni
di guerra, a partire dal 1947 tenne corsi di formazione per la gestione
delle biblioteche popolari e scolastiche, dotò la Soprintendenza di una
fototeca e di un lettore di microfilm per la consultazione delle
riproduzioni di manoscritti e di documenti, sostenne l\'istituzione di
nuove biblioteche comunali o popolari e, dal 1951, l\'acquisto di due
bibliobus per raggiungere anche gli abitanti dei centri più piccoli e
isolati. Mantenne il desiderio di ottenere la direzione della Biblioteca
nazionale ma coltivò anche uno spiccato interesse per le funzioni delle
biblioteche pubbliche e in particolare per i servizi dedicati a
particolari categorie di utenti (per ciechi, negli ospedali, nelle
carceri), oppure alle imprese o alla ricerca specializzata, scientifica
e tecnica.\
Nell\'estate 1956 usufruì di una borsa di studio di quattro mesi negli
Stati Uniti, nell\'ambito di un programma di scambi culturali
patrocinato dal Dipartimento di Stato e dall\'American Library
Association. Nel settembre del 1962 venne chiamata a Toronto per un
soggiorno di undici mesi per promuovere la cultura italiana nelle
biblioteche pubbliche locali.\
Il 1º novembre 1966 lasciò il servizio per limiti d\'età, ma nel 1969 il
Ministero le affidò un incarico, rinnovato fino al 1971, per la
catalogazione dei manoscritti miniati di Stati Uniti e Canada.\
Socia dell\'Associazione italiana biblioteche dal 1934, fu
vicepresidente della [Sezione della Sicilia
occidentale](/aib/stor/sezioni/sic-oc.htm) alla sua costituzione nel
1948 e presidente ininterrottamente dal 1951 al 1979 (e in questa veste
anche membro del [Consiglio direttivo](/aib/stor/cariche51.htm) dal 1951
al 1954). Partecipò attivamente anche al Comitato per le biblioteche
ospedaliere dell\'IFLA e all\'Associazione internazionale delle
biblioteche musicali (IAML), dalla sua fondazione, e fu socia onoraria e
consigliere della Società internazionale di Storia della miniatura.\
Alla sua vita è ispirato il romanzo di Alessandra Lavagnino *Le
bibliotecarie di Alessandria* (Palermo 2002).

Simonetta Buttò

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p.
71-72.

*Ritratti* \[*Angela Daneu Lattanzi*\]. «Almanacco dei bibliotecari
italiani», 1967, p. 125, con una fotografia.

Sergio Samek Ludovici. *Angela bibliotecaria pittrice*. «Accademie e
biblioteche d\'Italia», 42 (1974), n. 3, p. 241-242.

G. Q. *È morta Angela Daneu Lattanzi: dedicò la vita alla tutela del
patrimonio librario*. «Giornale di Sicilia», 24 aprile 1985.

Eduardo Zacco. *E la biblioteca elesse una regina*. «Giornale di
Sicilia», 24 luglio 1985.

Maria Emma Alaimo. *Ricordo di Angela Daneu Lattanzi*. «Bollettino
d\'informazioni AIB», 25 (1985), n. 3, p. 354-357.

Maria Grazia Paolini. *Ricordo di Angela Daneu Lattanzi*. «Miniatura», 1
(1988), p. 9-13.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 67-68 (voce di Giorgio De Gregori).

Alessandra T. Lavagnino. *Angela Daneu Lattanzi*. In: *Figure femminili
del Novecento a Palermo*, a cura di Salvatore Di Marco. Palermo:
Auser-Ulite, 2000, p. 33-45.

Concetta Mineo. [*Ricordo di Angela Daneu Lattanzi*](daneu2.htm).

Simonetta Buttò. *[Le bibliotecarie di
Alessandria](https://www.aib.it/aib/editoria/n14/02-08butto.htm)*. «AIB
notizie», 14 (2002), n. 8, p. 18-19.

Simonetta Buttò. *Angela Daneu Lattanzi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 200-214, con l\'elenco degli scritti e ulteriori
riferimenti bibliografici.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2023-01-09, a cura di [Simonetta
Buttò](/aib/redazione3.htm), [Andrea
Paoli](/su-questo-sito/redazione-aib-web/) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/daneu.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
