![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Zaccaria, Giuseppe

(Altamura BA 24 marzo 1912 -- Castellammare di Stabia NA 25 agosto 1974)
:::

Entrato nel 1925 nel Collegio missionario dei Frati minori conventuali
di Roma, concluse gli studi ad Assisi dove iniziò il noviziato nel
novembre 1928 e seguì il corso di teologia nel Collegio missionario. Più
tardi conseguì la licenza (1930) e la laurea (1948) in storia
ecclesiastica alla Pontificia Università Gregoriana di Roma.\
Dopo la professione (1933) e l\'ordinazione sacerdotale (1935) fu
trasferito a Roma con vari incarichi, tra i quali dal 1936 quello di
bibliotecario e archivista del Convento dei Santi XII Apostoli e dal
1938 di vicerettore del Collegio serafico internazionale e bibliotecario
della Pontificia Facoltà teologica.\
Nel 1939 conseguì presso l\'Archivio di Stato di Roma il diploma di
paleografia e archivistica. Insegnò storia ecclesiastica alla Pontificia
Facoltà teologica, dal 1940, e religione in un istituto magistrale, dal
1941. Nel luglio 1941 venne nominato archivista generale dell\'Ordine,
dal 1943 nuovamente vicerettore del Collegio serafico internazionale e
dal 1944 rettore del Collegio missionario della Vigna.\
Dopo la fine della guerra venne trasferito di nuovo ad Assisi, come
bibliotecario e archivista del Sacro Convento, direttore del Museo di S.
Francesco (di cui venne poi nominato conservatore onorario) e professore
del Collegio missionario teologico.\
Nel febbraio 1948 venne nominato direttore della Biblioteca comunale di
Assisi, della Pinacoteca comunale e del Museo civico. Nel 1961 pubblicò,
nella «Biblioteca di bibliografia italiana» di Olschki, il catalogo
degli incunaboli.\
Lasciò la direzione della Biblioteca dal 1º giugno 1961, per contrasti
con l\'amministrazione comunale. Poco tempo dopo lasciò anche la
direzione della Sottosezione di Archivio di Stato di Assisi, di cui era
stato incaricato nel 1957.\
Nell\'ottobre 1961 si trasferì nuovamente a Roma, nel Collegio serafico
internazionale, dove rimase fino alla morte. Ricoprì di nuovo, almeno
nei primi anni, l\'incarico di bibliotecario e archivista della
Pontificia Facoltà teologica.\
Socio dell\'Associazione italiana biblioteche dal 1951 fino almeno al
1967, partecipò costantemente ai suoi congressi nazionali fino agli anni
Sessanta.\
Fu anche ispettore onorario ai monumenti e alle gallerie di Assisi,
socio corrispondente della Deputazione di storia patria per l\'Umbria
(dal 1961), membro della Società internazionale di studi francescani (di
cui fu anche segretario) e dell\'Accademia properziana del Subasio (di
cui fu anche bibliotecario), consigliere dell\'Associazione archivistica
ecclesiastica, di cui fu socio dal 1957. Nel 1954 venne insignito della
medaglia di bronzo dei benemeriti della cultura.\
Pubblicò alcuni studi di storia dell\'ordine francescano, su Assisi e su
Altamura. Collaborò inoltre a «La Nazione» e a «L\'Osservatore romano».

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p.
1037.

*Dizionario degli autori*, a cura di Domenico Triggiani. 3ª ed.
aggiornata ed ampliata. Bari: Triggiani, 1964, p. 188-189.

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 573.

*Lui, chi è?*   Torino: Editrice torinese, \[1969\], vol. 2, p. 820.

*Lui, chi è?*  2ª ed.  Torino: Editrice torinese, \[1971?\], vol. 2, p.
1437.

*Dizionario biografico dei meridionali*. Vol. 3. Napoli: Istituto
grafico editoriale, 1974, p. 323.

Francesco Santucci. *P. Giuseppe Zaccaria*. «Bollettino della
Deputazione di storia patria per l\'Umbria», 72 (1975), n. 2, p.
185-186. Con la *Bibliografia degli scritti di p. Giuseppe Zaccaria*, p.
187.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 456.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-20, ultimo aggiornamento 2020-04-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zaccaria.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
