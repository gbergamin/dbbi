![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](biagi.jpg){height="250"}

## Biagi, Guido

(Firenze 29 gennaio 1855 -- Firenze 6 gennaio 1925)

Allievo di Adolfo Bartoli, si laureò in lettere nel luglio 1878
all\'Istituto di studi superiori di Firenze, con una tesi, poi
pubblicata, sul *Novellino*.\
Entrò nel personale delle biblioteche governative il 1º ottobre 1880
come bibliotecario alla Biblioteca nazionale Vittorio Emanuele II di
Roma. Trasferito nel 1882 a Firenze, alla Biblioteca nazionale, poco
dopo fu chiamato a lavorare alla segreteria del sottosegretario alla
pubblica istruzione Ferdinando Martini (1884-1885) che più tardi, da
ministro della pubblica istruzione, lo volle come suo capo di gabinetto
(1892-1893).\
Dal 1886 al 1891 diresse la [Biblioteca
Marucelliana](/aib/stor/teche/fi-mar.htm) e dal 1889 anche la
[Biblioteca Medicea Laurenziana](/aib/stor/teche/fi-lau.htm), allora
unita amministrativamente con la Biblioteca Riccardiana, dove, a parte
una parentesi dall\'ottobre 1893 all\'ottobre 1895 che lo vide ispettore
centrale al Ministero della pubblica istruzione, rimase fino al
collocamento a riposo, il 16 dicembre 1923.\
Il lungo periodo trascorso alla direzione della Biblioteca Medicea
Laurenziana fu anche quello delle più concrete realizzazioni: conferì
alla Biblioteca un aspetto rinnovato e riuscì a formare un meraviglioso
insieme, con la Chiesa di S. Lorenzo, i chiostri e le cappelle medicee,
che fu eretto in ente morale nel settembre 1907 con la denominazione di
Opera di S. Lorenzo.\
Soprattutto continuò la sua politica culturale intesa a migliorare
l\'organizzazione delle biblioteche. Nel 1888 aveva dato vita alla
«Rivista delle biblioteche» (poi «Rivista delle biblioteche e degli
archivi»), la cui pubblicazione si protrasse per quasi quarant\'anni;
nello stesso anno aveva tradotto le norme di catalogazione di Charles C.
Jewett (con il titolo *Della compilazione dei cataloghi per biblioteche
e del modo di pubblicarli per mezzo di titoli separati stereotipati*,
Firenze 1888) e nel 1894, con Fumagalli, il manuale di Julius Petzholdt
(*Manuale del bibliotecario*, Milano 1894). Nel 1897 fu tra i fondatori
della Societù bibliografica italiana, nella quale ricoprì la carica di
vicepresidente nel 1896-1897 e 1901-1903 e di consigliere nel 1897-1898
e 1906-1908. Presiedette la commissione che elaborò, nel 1921, le prime
*Regole per la compilazione del catalogo alfabetico* nelle biblioteche
italiane.\

Convinto assertore della dimensione internazionale della professione
bibliotecaria, prese parte al secondo Congresso internazionale dei
bibliotecari a Londra nel 1897, a quello di Parigi del 1900 e a quello
di St Louis del 1904 e scrisse per il «Library journal» e per altre
riviste di rilievo internazionale.\
Ancora studente aveva fondato il giornale «I nuovi goliardi« e si veniva
esercitando al giornalismo scrivendo su «Epoca» e su «Il Parini»,
scapigliati fogli fiorentini; più tardi fu assiduo collaboratore di
molti giornali e riviste, come «La tribuna», il «Corriere della sera»,
il «Fanfulla della domenica», la «Rassegna settimanale», la «Nuova
Antologia».\
A Firenze lasciò un\'impronta indelebile nella vita culturale grazie ai
suoi numerosi interventi a favore di iniziative e istituzioni. Aveva
fondato, insieme a Giulio Fano, il sodalizio del \"Leonardo\" e
organizzato i cicli di conferenze nel palazzo Riccardi, raccolti poi nei
volumi dal titolo *Vita italiana*; fu il principale animatore della
Società Dantesca, da lui promossa e fondata, e alla Lectura Dantis
fiorentina assicurò stabile e prestigiosa sede nel Palazzo dell\'Arte
della lana e in Orsanmichele. Appassionato cultore di Dante, lasciò
anche molti saggi su Giusti e su Foscolo e, come accademico della
Crusca, curò una nuova edizione del *Dizionario della lingua italiana*
di Niccolò Tommaseo.\
Per molti anni direttore editoriale della casa editrice Sansoni, aderì
all\'Associazione per la difesa di Firenze antica e alla Brigata degli
amici dei monumenti, offrì il suo patrocinio alla Società per le
bibliotechine delle scuole elementari e diede nuovo impulso alla Società
italiana per l\'educazione del popolo.

Giorgio De Gregori

\[*Annuncio della morte*\]. «Il Marzocco», 30, n. 2 (11 gen. 1925), p.
1.

S. \[Salomone\] Morpurgo. *Guido Biagi*. «Il Marzocco», 30, n. 3 (18
gen. 1925), p. 1.

E. \[Enrico\] Rostagno. *Dal monumento mediceo laurenziano alla Cattedra
di Dante in Orsanmichele*. «Il Marzocco», 30, n. 3 (18 gen. 1925), p.
1-2.

Aldo Sorani. *L\'animatore degli scambi culturali*. «Il Marzocco», 30,
n. 3 (18 gen. 1925), p. 2-3.

Angelo Bruschi. *Guido Biagi*. «Bollettino delle pubblicazioni italiane
ricevute per diritto di stampa dalla Biblioteca nazionale centrale di
Firenze», n. 283 (gen. 1925), p. ij.

*Necrologio*. «La bibliofilia», 27 (1925), n. 1/2, p. 81.

Giulia Fornaciari. *Guido Biagi: in memoria (1855-1925)*. «Nuova
antologia di lettere, scienze ed arti», n. 1279 (1º lug. 1925), p.
73-77: 1 ritratto.

Vittorio Cian. \[*Necrologio di Guido Biagi*\]. «Giornale storico della
letteratura italiana», n. 253/254 (1925), p. 239-240.

Angiolo Orvieto. *Guido Biagi*. «Rivista delle biblioteche e degli
archivi», 3 (1925), n. 1/6, p. 1-20.

Giuseppe Fumagalli. *Guido Biagi bibliofilo*. «Rivista delle biblioteche
e degli archivi», 3 (1925), n. 1/6, p. 21-27.

Aldo Sorani. *Guido Biagi*, in *Il libro italiano*. Milano: Bertieri e
Vanzetti, 1925, p. 283-301.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 96-97.

Anita Mondolfo. *Guido Biagi*. «Almanacco dei bibliotecari italiani»,
1955, p. 43-49, con una fotografia.

*Commemorazione di Guido Biagi*. «Notizie A.I.B.», 2 (1956), n. 1, p.
23.

Anita Mondolfo. *Guido Biagi*. «Accademie e biblioteche d\'Italia», 24
(1956), n. 2/3, p. 109-128.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 133.

Giosue Carducci. *Lettere a Guido Biagi*, \[a cura di\] Maria Vittoria
Ghezzo. «Nuova antologia», n. 1933 (gen. 1962), p. 3-18.

Pino Fasano. *[Biagi,
Guido](http://www.treccani.it/enciclopedia/guido-biagi_%28Dizionario-Biografico%29/)*.
In: *Dizionario biografico degli italiani*. Vol. 9. Roma: Istituto della
Enciclopedia italiana, 1967, p. 826-827.

Savina A. Roxas. *Librarians, Italian style*. «Library review», 25, n. 8
(Winter 1976-1977), p. 302-306.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 171-172, 179.

Maria Teresa Biagetti. *Biblioteconomia italiana dell\'Ottocento:
catalografia e teoria bibliografica nella trattatistica italiana*. Roma:
Bulzoni, 1996, p. 156-157.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 34-37 (voce di Giorgio De Gregori).

Rossano De Laurentiis. *Guido Biagi, un moderno bibliotecario*
fin-de-siècle. «Culture del testo e del documento», n. 28 (gen.-apr.
2009), p. 67-92.

Anna Maria Tammaro. *Guido Biagi: a pioneer of international
librarianship*. «Biblioteche oggi», special issue IFLA Milan (August
2009), p. 24-30.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 67-68.

Rossano De Laurentiis. *Guido Biagi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 73-85, con l\'elenco degli scritti di carattere
biblioteconomico e ulteriori riferimenti bibliografici.

Rossano De Laurentiis. *Guido Biagi: biblioteche e biblioteconomia nella
visione moderna di un precursore*. In: *L\'Italia delle biblioteche:
scommettendo sul futuro nel 150º anniversario dell\'Unità nazionale*, a
cura di Massimo Belotti. Milano: Editrice bibliografica, 2012, p.
128-140.

Rossano De Laurentiis. *[Guido Biagi e la biblioteconomia in Italia tra
XIX e XX
secolo](/negozio-aib/novita/guido-biagi-la-biblioteconomia-italia-xix-xx-secolo/)*.
Presentazione di Mauro Guerrini. Roma: Associazione italiana
biblioteche, 2017. 306 p.

Fabio Gadducci - Giovanna Lambroni. *Guido Biagi e Angelo Bruschi
redattori del \"Giornale per i bambini\"*. «Accademie & biblioteche
d\'Italia», n.s., 14 (2019), n. 2, p. 24-34: ill.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/biagi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
