![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](carosi.jpg){height250=""}

## Carosi, Attilio

(Viterbo 11 marzo 1922 -- Roma 16 ottobre 2008)

Laureato in lettere all\'Università di Roma nel 1951, vi conseguì poi
anche il diploma di biblioteconomia e paleografia.\
Lavorò per alcuni anni come segretario del Liceo scientifico di
Viterbo.\
Diresse dalla sua fondazione la Biblioteca provinciale \"Anselmo
Anselmi\" di Viterbo, aperta al pubblico nel settembre 1953, che negli
anni successivi si arricchì di numerose donazioni e per la sua
impostazione moderna ed efficace attirò un largo pubblico, aprendo
anche, nel 1960, una sala per i ragazzi.\
Dal settembre 1971 resse anche la direzione della Biblioteca comunale
degli Ardenti, di antica fondazione ma gravemente danneggiata dalla
guerra e riaperta nel 1955, e nel febbraio 1973 la gestione delle due
biblioteche venne riunita con la costituzione di un Consorzio tra Comune
e Provincia.\
Come direttore della Biblioteca consorziale avviò, nel 1979, la
pubblicazione della rivista «Biblioteca e società».\
Lasciò la direzione, per il collocamento a riposo, nell\'aprile 1985, ma
continuò a interessarsi delle biblioteche viterbesi.\
Curò inoltre l\'ordinamento e la catalogazione delle pergamene, dei
manoscritti e dei libri antichi della Biblioteca capitolare di Viterbo e
il recupero del fondo antico della biblioteca del Seminario vescovile,
ora conservato nel Centro diocesano di documentazione.\
Socio dell\'Associazione italiana biblioteche almeno dal 1957, prese
parte a molti suoi congressi nazionali e nel 1964 venne eletto nel
Comitato regionale della [Sezione Lazio](/aib/stor/sezioni/laz.htm).\

Studioso di storia e arte viterbese e autore di numerosi contributi in
diversi ambiti degli studi locali, dedicò parecchi importanti lavori
alla stampa a Viterbo, dalla *Mostra storica del libro viterbese a tutto
il secolo XIX* (Viterbo 1957) e dagli annali di *Girolamo, Pietro e
Agostino Discepoli (1603-1631)* (Viterbo 1962; 2ª ed. 1993) a *Librai,
cartai e tipografi in Viterbo e nella provincia del patrimonio di S.
Pietro in Tuscia nei secoli XV e XVI* (Viterbo 1988), *Le edizioni di
Bernardino, Mariano e Girolamo Diotallevi (1631-1666) e di Pietro
Martinelli (1666-1704)* (Viterbo 1990) e *Il Settecento: Giulio De
Giulij (1701-1713), eredi De Giulij (1713-1788), Michele Benedetti
(1705-1718), Domenico Poggiarelli (1748-1755), Giuseppe Poggiarelli
(1755-1784), fratelli Poggiarelli (1784-1828), Domenico Antonio Zenti
(1761-1794)* (Viterbo 1997), oltre alla bibliografia di *Giornali,
riviste e numeri unici viterbesi 1848-1950* (Viterbo 1974).

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 119.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 209.

Giovanni Battista Sguario. *[Il mio maestro Attilio
Carosi](http://www.bibliotecaviterbo.it/rivista/2008_1-2/Sguario.pdf)*.
«Biblioteca e società», 27 (2008), n. 1/2, p. 4, con una fotografia. Il
fascicolo contiene anche, a p. 3: Bruno Barbini, *Ricordo di Attilio
Carosi*, con una fotografia; Romualdo Luzi, *Attilio Carosi \"padre
della cultura viterbese\"*.

*Studi in ricordo di Attilio Carosi*, a cura di Alfio Cortonesi,
Romualdo Luzi, Luciano Osbat, Giovanni Battista Sguario. Viterbo: Sette
città, 2011. 602 p.: ill. (Progetto memoria; 9). Contiene fra l\'altro:
Aldo Carosi, *Un ringraziamento e un ricordo*, p. 11-16; Bruno Barbini,
*Ricordando l\'amico Attilio*, p. 21-22; Sandro De Amicis, *Attilio
Carosi: bibliografia degli scritti*, p. 23-33; Corrado Buzzi,
*Aggiornamenti al libro di Carosi sulle epigrafi medievali di Viterbo:
il greco di Annio*, p. 35-47; Piero Innocenti, *Settecento tipografico
negli Stati pontifici: il contributo di Attilio Carosi*, p. 49-78;
Giovanni Battista Sguario, *La biblioteca pubblica a Viterbo: duecento
anni di storia travagliata*, p. 79-94; Giovanni Solimine, *La biblioteca
pubblica tra memoria e contemporaneità*, p. 533-543.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-12-31, ultimo aggiornamento 2022-09-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/carosi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
