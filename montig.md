![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Monti, Giulio

(Ponte a Buggiano PT 16 aprile 1867 -- Pistoia 1º maggio 1937)
:::

Entrò nelle biblioteche dal 15 febbraio 1889 come impiegato
straordinario della Biblioteca governativa di Lucca, dove sotto la guida
di [Eugenio Boselli](bosellie.htm) si dedicò soprattutto alla
catalogazione del materiale moderno e dei fondi antichi, curando anche
il prestito.\
Nel marzo 1893 fu trasferito per esigenze di servizio alla Biblioteca
nazionale centrale di Firenze. Dal 1º febbraio 1896 entrò in ruolo come
sottobibliotecario di 4ª classe, rimanendo alla Biblioteca nazionale di
Firenze.\
Circa un anno dopo fu trasferito alla Biblioteca universitaria di Pisa e
quindi, nel maggio 1897, alla Nazionale Braidense di Milano. Nel
dicembre 1897 venne promosso sottobibliotecario di 3ª classe.\
Dal novembre 1898, su sua domanda, venne trasferito alla Biblioteca
Marciana di Venezia, dove rimase fino al febbraio 1901, quando fu
trasferito alla Governativa di Lucca.\
Dal 1º giugno 1905 venne trasferito di nuovo, per esigenze di servizio,
alla [Biblioteca governativa di Cremona](/aib/stor/teche/cr-sta.htm),
con l\'incarico della direzione, che tenne per oltre sette anni.\
Tornò alla Biblioteca Marciana di Venezia dall\'ottobre 1912 e quindi,
nel giugno 1914, fu trasferito alla Biblioteca Estense di Modena, sempre
per esigenze di servizio. Nel luglio 1918 venne finalmente promosso
sottobibliotecario di 2ª classe e con la successiva riforma delle
carriere fu inquadrato nel grado di bibliotecario, con cui concluse la
carriera, rimanendo sempre alla Biblioteca Estense. Venne collocato a
riposo dal 1º agosto 1933.\
Si iscrisse alla Società bibliografica italiana subito dopo la sua
costituzione, nel 1897, e compare tra i soci fino almeno al 1908. Aderì
all\'Associazione dei bibliotecari italiani dalla sua fondazione (1930),
partecipando nel 1932 al secondo Congresso, ma non figura più negli
elenchi dei soci dopo il collocamento a riposo.\
Abilitato all\'insegnamento (anche se non sembra che avesse conseguito
la laurea, almeno in età giovanile), si dedicò pure agli studi di
letteratura italiana e straniera, pubblicando nel corso della sua
carriera numerosi saggi e articoli (su Leopardi, Goethe, Schiller,
Shelley, Poe, Zola, Taine, Tolstoj, ecc.) in «Emporium», nella «Rassegna
nazionale», in «Ateneo veneto» e altre riviste anche straniere. Si
cimentò pure, giovanissimo, in una *Storia della letteratura italiana*
per le scuole (Firenze: Cellini, 1888), ma il suo volume più apprezzato
fu *La poesia del dolore* (Modena: Sarasino, 1892).

Alberto Petrucciani

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 621.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1018.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 175.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 272.

*Chi è?: dizionario degli italiani d\'oggi*. Roma: A.F. Formiggini,
1928, p. 337; 2ª ed., ivi, 1931, p. 511; 3ª ed., ivi, 1936, p. 614.

*Per il prof. Giulio Monti*. (Notizie). «Bullettino storico pistoiese»,
39 (1937), n. 1/3, p. 124.

Virginia Carini Dainotti. *La Biblioteca governativa nella storia della
cultura cremonese*. Cremona: presso la R. Deputazione di storia patria,
1946 (stampa 1947), p. 158-164.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 197.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-09-07, ultimo aggiornamento 2022-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/montig.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
