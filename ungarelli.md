![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ungarelli.jpg){height="250"}

## Ungarelli, Gaspare

(Bologna 19 novembre 1852 -- Bologna 26 febbraio 1938)

Iniziò a lavorare giovanissimo nell\'amministrazione comunale di
Bologna, allo Stato civile, e dopo sei anni, nel 1874, fu trasferito
come scrittore alla Biblioteca dell\'Archiginnasio, dove si svolse tutta
la sua carriera.\
Promosso prima distributore e poi aggiunto (cioè assistente), resse la
direzione della biblioteca per quasi due anni, dopo la morte di [Luigi
Frati](fratilu.htm), dal febbraio 1903 all\'insediamento di [Albano
Sorbelli](sorbelli.htm) (ottobre 1904). Nonostante la brevità della sua
direzione riuscì a realizzare interventi importanti e duraturi, tra i
quali l\'apertura serale (dal 12 dicembre 1903) con l\'allestimento di
un impianto di illuminazione a gas, lo spostamento del banco della
distribuzione e dei cataloghi per maggiore funzionalità dei servizi e
l\'avvio di abbonamenti e acquisti librari di attualità e di
divulgazione per estendere l\'utilità e la fruizione della biblioteca.\
Promosso nel 1906 aggiunto principale (vicebibliotecario), lasciò la
Biblioteca per il collocamento a riposo il 2 luglio 1908, compiuti 40
anni di servizio.\
Ottimo conoscitore della Biblioteca, della storia di Bologna --
soprattutto per il periodo risorgimentale --, del dialetto e del
folklore (collaborò all\'«Archivio per lo studio delle tradizioni
popolari» e alla «Rivista delle tradizioni popolari italiane»), fu
autore di numerose pubblicazioni, tra le quali il *Vocabolario del
dialetto bolognese* (Bologna 1901). Collaborò anche all\'«Illustrazione
italiana», alla «Nuova Antologia», a «Natura ed arte», a
«L\'Archiginnasio» e ad altre riviste, oltre che al «Resto del
Carlino».\
Fece parte dal 1891, come socio corrispondente, della Deputazione di
storia patria per le province di Romagna e nel 1911 compare anche tra i
soci della Società bibliografica italiana.\
Le sue carte sono conservate alla Biblioteca dell\'Archiginnasio.

Alberto Petrucciani

*In famiglia*. (Notizie). «L\'Archiginnasio», 3 (1908), n. 3/4, p. 161.

Albano Sorbelli. *Relazione del bibliotecario al signor assessore per la
pubblica istruzione, anno 1908*. «L\'Archiginnasio», 4 (1909), n. 1/2,
p. 2.

Oreste Trebbi. *Gaspare Ungarelli*. «L\'Archiginnasio», 33 (1938), n.
1/3, p. 112-120, con la bibliografia delle sue pubblicazioni.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 209.

Patrizia Busi. [*Il fondo Gaspare Ungarelli della Biblioteca
dell\'Archiginnasio*](http://badigit.comune.bologna.it/books/ungarelli/scorri.asp).
«L\'Archiginnasio», 93 (1998), p. 205-266. Pubblicato nel 2000.

Pierangelo Bellettini. *Momenti di una storia lunga due secoli*. In:
*Biblioteca comunale dell\'Archiginnasio, Bologna*, a cura di Pierangelo
Bellettini. \[Fiesole (FI)\]: Nardini, 2001, p. 9-48: 30-31.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-09-08, ultimo aggiornamento 2019-10-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ungarelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
