![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Persichelli Nibaldi, Giuliana

(Roma 1º gennaio 1919 -- Roma 27 gennaio 2014)
:::

Nata Nibaldi, dopo aver svolto dei periodi di supplenza nelle scuole
elementari statali nel 1938-1939, entrò nella carriera esecutiva delle
biblioteche governative dal 1º settembre 1940, essendo risultata tra i
vincitori del concorso per 41 posti di aiutante. Non prese servizio
subito perché, essendo stata destinata alla Biblioteca nazionale di
Torino, chiese una proroga fino alla seconda metà di ottobre e forse
riuscì a ottenere direttamente una sede meno lontana da Roma, la
Biblioteca governativa di Lucca, dove risulta lavorare almeno nei primi
mesi del 1941.\
Dal 1º novembre 1942 conseguì la promozione ad assistente e già dal 1º
ottobre 1941 aveva ottenuto di tornare a Roma, alla Biblioteca nazionale
centrale Vittorio Emanuele II, dove fu assegnata all\'ufficio dei
duplicati. Si sposò il 4 dicembre 1943. Alla Nazionale romana si svolse
poi per molti anni la sua carriera, con la promozione a coadiutore nel
1947.\
Nel dopoguerra conseguì la laurea, che le permise di partecipare al
concorso per la carriera direttiva bandito nel 1950; risultata tra i
vincitori, venne nominata vice-bibliotecaria dal 1º luglio 1951,
rimanendo a lavorare alla Nazionale di Roma, e poi nel marzo 1954 venne
promossa bibliotecaria di 2ª classe e dal novembre 1956 bibliotecaria di
prima classe.\
Lasciò poi la Biblioteca nazionale per passare alla Biblioteca medica
statale, dove lavorò almeno dal 1960, conseguendo nel luglio 1961 la
promozione a direttore di biblioteca di 3ª classe.\
Promossa nel luglio 1970 direttore di 2ª classe, fu nominata
soprintendente bibliografica della Sardegna, con sede a Cagliari, dove
assunse l\'incarico il 1º settembre, succedendo a Maria Cecaro
trasferita a Venezia.\
Dopo poco più di un anno ottenne di rientrare a Roma, come direttrice
della [Biblioteca medica statale](/aib/stor/teche/rm-med.htm) dal 1º
novembre 1971.\
Venne collocata a riposo, usufruendo delle norme per l\'esodo dei
dirigenti, con il 1º luglio 1973.\
Socia dell\'Associazione italiana biblioteche almeno dal 1949 e fino
agli anni Settanta, partecipò ad alcuni congressi nazionali e nel 1973
venne eletta nel Gruppo di lavoro 4 Biblioteche specializzate.

Alberto Petrucciani

Anna Maria Vichi Giorgetti. *La Vittorio Emanuele al Collegio romano*.
«Accademie e biblioteche d\'Italia», 57 (1989) n. 1, p. 35-44: 36 («il
1º ottobre 1941 ne varcavo il portone d\'ingresso in qualità di
avventizia di I categoria. Sulla soglia mi affiancò una bella ragazza,
alta, vestita in lutto stretto che sorridente mi chiese a che piano
fosse la direzione: era la Giuliana Nibaldi anch\'essa al primo giorno
di servizio, cosicché rincuorate dalla coincidenza ci presentammo in
direzione. Secondo l\'uso dei tempi l\'accoglienza non fu proprio
calorosa: congedate con poche parole fummo assegnate, la Nibaldi
all\'ufficio doppi e scompleti, uno dei più bui e polverosi al
pianterreno»).

Alberto Petrucciani. *[Giuliana Persichelli
Nibaldi](https://www.academia.edu/12413805/Giuliana_Persichelli_Nibaldi)*.
In: *Dizionario biografico dei soprintendenti bibliografici
(1919-1972)*. Bologna: Bononia University Press, 2011, p. 493-494.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-19, ultimo aggiornamento 2020-05-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/persichelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
