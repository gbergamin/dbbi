![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](torelli.jpg){height="250"}

## Torelli, Achille

(Napoli 6 maggio 1841 -- Napoli 31 gennaio 1922)

Di famiglia dell\'alta borghesia illuminata e moderatamente riformista
(la madre, Anna Maria Tomasi di Lampedusa, era la zia di Giuseppe, il
padre Vincenzo fu giornalista, epigrammista, scrittore, membro di varie
accademie, fondò e diresse giornali fra cui «L\'indifferente», «Il caffè
del molo», «Il politeama» e «L\'omnibus»), studiò fino al 1857
all\'Istituto francese di Pietro Isidoro Boubée. Ancora giovanissimo
collaborava alla rivista del padre, «L\'omnibus», curando diverse
rubriche e pubblicando a puntate un romanzo, *Ingegno e fortuna*, uscito
in volume nel 1857. In quegli stessi anni cominciò a frequentare il
mondo del teatro e degli artisti, musicisti e scrittori, e di lì a poco
vennero rappresentati i suoi primi lavori scenici.\
In prima linea come volontario nelle campagne del 1860-61, vinse nel
1861 il concorso per l\'alunnato nel Ministero dei lavori pubblici,
Direzione delle poste, e dal 1863 al 1868 risulta ufficiale di 4ª classe
dello stesso Ministero.\
Mentre continuava a scrivere opere teatrali, premiate dal pubblico ma
anche ai concorsi governativi banditi a fini pedagogici ed etico-civili,
nel 1864 fu nominato professore di lettere italiane.\
Nel 1865, nel corso delle celebrazioni per il 6º centenario della
nascita di Dante, conobbe e strinse una duratura amicizia con Ferdinando
Martini, anch\'egli drammaturgo e scrittore, che diventerà ministro
della pubblica istruzione.\
Nel 1866 partì di nuovo volontario nel Reggimento Guide del marchese
Filippo Spinola di stanza a Custoza, ma un incidente gli procurò una
grave ferita in seguito alla quale ottenne una licenza per convalescenza
e si trasferì a Firenze. In questa città, al teatro Niccolini, alla fine
del 1867 fu rappresentato il suo maggiore successo, *I mariti*, dedicato
a [Luigi Suñer](suner.htm), commediografo di origine cubana, destinato
anch\'egli alla carriera bibliotecaria.\

A seguito del grande apprezzamento di critica e di pubblico ottenuto
dalla commedia, Torelli fu insignito nello stesso anno del titolo di
cavaliere dell\'ordine dei SS. Maurizio e Lazzaro e gli fu proposta una
pensione annua governativa, che rifiutò. Dieci anni più tardi fu
nominato ufficiale della Corona d\'Italia, nel 1882 commendatore e nel
1921 grand\'ufficiale.\
Nel 1876 venne chiamato a dirigere l\'Accademia filarmonica a Palazzo
Serra di Cassano e si candidò senza successo alle elezioni politiche a
Napoli, fra i liberali moderati. L\'anno seguente venne nominato per un
triennio preside del Liceo parificato Domenico Cirillo, un istituto
riservato a giovani meridionali meritevoli, e presidente del Circolo
artistico napoletano Carlo Goldoni. Il favore del pubblico e dei
critici, dopo il precoce successo ottenuto con *I mariti*, si andava
attenuando e il drammaturgo, senza interrompere la produzione di testi
teatrali, si rivolse dapprima alla poesia e poi agli studi di erudizione
e di filosofia cercando, nel contempo, di ottenere un impiego
remunerato.\
Con decreto del 1º gennaio 1883 del Ministro dell\'istruzione pubblica,
l\'allora quarantaduenne Achille Torelli fu nominato in base alla legge
Casati assistente straordinario alla Biblioteca nazionale di Napoli,
allora diretta da Vito Fornari, e subito dopo ebbe anche la nomina nella
Commissione permanente sull\'arte musicale e drammatica e nella
Commissione per i concorsi romani, per la sezione drammatica, che tenne
fino al 1888.\
A seguito della donazione, nel 1888, da parte del conte Edoardo
Lucchesi-Palli, della vasta raccolta libraria di famiglia allo Stato,
Achille Torelli (non del tutto estraneo alla decisione del conte)
cominciò a interessarsi dell\'istituzione della biblioteca speciale
presso la Nazionale di Napoli. La biblioteca Lucchesi-Palli, ricca di
manoscritti teatrali, opere musicali, autografi, periodici
specializzati, oltre alle opere di letteratura e storia e una collezione
di libri giapponesi, era dotata anche di una preziosa scaffalatura e di
un fondo annuo per gli incrementi: l\'atto della donazione prevedeva che
la Biblioteca godesse di autonomia e fosse gestita da un impiegato che
ricoprisse almeno l\'incarico di sottobibliotecario. Nonostante
l\'interessamento del conte Lucchesi-Palli e di alcuni deputati e uomini
di governo, solo con decreto 3 agosto 1891 Torelli, che era allora
inquadrato come distributore, beneficiando di un ampliamento di
organico, fu nominato sottobibliotecario di 1ª classe e poté dedicarsi
al lavoro di ordinamento e catalogazione dei manoscritti, degli
autografi e dei copioni, alla valorizzazione e al primo incremento della
Biblioteca teatrale e musicale, alla quale destinò cimeli e rarità in
suo possesso.\
Il prestigio dello scrittore e dell\'uomo di lettere si accrebbero: nel
1889 venne nominato membro del Consiglio scolastico provinciale di
Napoli e l\'anno seguente Accademico della Pontaniana.\
Nel dicembre 1897 fu promosso bibliotecario di 6ª classe con l\'incarico
di direttore della Biblioteca teatrale e Archivio musicale
Lucchesi-Palli, ma già nel giugno del 1898 chiese al Ministero di essere
trasferito a causa dei deteriorati rapporti del conte Lucchesi-Palli con
il direttore della Biblioteca nazionale, che della Biblioteca speciale
non voleva riconoscere l\'autonomia. La richiesta non venne trasmessa e
il Torelli ottenne invece dal Ministero l\'incarico di formare un
Comitato per la scelta di opere e interpreti teatrali italiani da
presentare all\'Esposizione universale di Parigi del 1900 e un lungo
periodo di distacco a Roma, al Ministero, presso la divisione delle
biblioteche.\
Tuttavia, a causa di diffuse e crescenti difficoltà ambientali, nel 1900
il nuovo direttore della Biblioteca nazionale, [Emidio
Martini](martini.htm), appena succeduto a Vito Fornari, ottenne dal
Ministero la rimozione del Torelli dall\'incarico presso la Biblioteca
Lucchesi-Palli e la sua destinazione alla direzione della Biblioteca di
San Giacomo, a partire dall\'ottobre dello stesso anno. Nel nuovo
incarico Torelli, non senza avere ottenuto la certezza della piena
autonomia della Biblioteca dal direttore della Nazionale, portò con sé
il nipote scultore Donato (Tello) Piroli, poi adottato come figlio, che
era stato assunto alla Nazionale come distributore dal 1895 ed era stato
poi inquadrato come sottobibliotecario alla Lucchesi-Palli.\
Con la riforma degli organici del 1904 venne inquadrato nella qualifica
di bibliotecario di 4ª classe, con cui concluse la carriera.\
A pochi giorni dal collocamento a riposo, avvenuto il 17 dicembre 1919
per raggiunti limiti d\'età, il Palazzo di San Giacomo a piazza
Municipio, sede della Biblioteca, fu investito da un principio di
incendio che gli provocò un aggravamento della malattia polmonare che lo
porterà poi alla morte.\
A parte la vasta produzione di opere teatrali, fra i suoi scritti vanno
ricordati la libera versione del *Cantico dei cantici* (Napoli:
Belisario, 1891) e lo studio esegetico, uscito come primo volume delle
*Opere di Achille Torelli*, pubblicato a cura della Biblioteca
Lucchesi-Palli, *Il Cantico dei cantici: congetture di Achille Torelli*
(Napoli: Giannini, 1892), l\'opuscolo contenente la traduzione in
dialetto del *Cantico dei cantici* intitolato *La canzone di Salomone
ovvero sia La mamma de tutte le ccanzune votata e spiegata a lengua
nosta*, attribuita per beffa a un inesistente poeta antico, Nicola
Corvo, e la raccolta di scritti e conferenze dal titolo *L\'arte e la
morale* (Portici: Stab. tip. vesuviano E. Della Torre, 1906).\
Presso la Sezione teatrale Lucchesi-Palli della Biblioteca nazionale di
Napoli è conservato il fondo manoscritto Achille Torelli, che comprende
manoscritti e autografi teatrali e letterari, una raccolta di contratti
e compensi e un ricco carteggio, in parte già appartenuti alla
originaria Sezione teatrale, in parte pervenuti negli anni attraverso
donazioni e acquisti in antiquariato.

Simonetta Buttò

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 235 (indica come anno di nascita il 1844, come i *Ruoli
di anzianità* del Ministero della pubblica istruzione).

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 252-253 (indica come anno di nascita
il 1844).

*Illustri italiani contemporanei: memorie giovanili autobiografiche di
letterati, artisti, scienziati, uomini politici, patrioti e
pubblicisti*, raccolte e corredate di cenni biografici da Onorato Roux.
Vol. 1: *Letterati*, Parte prima. Ed. popolare. Firenze: R. Bemporad e
figlio, \[1909?\], p. 409-415, con una fotografia (indica come anno di
nascita il 1844).

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 385-386 (indica come anno di nascita il 1844).

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 544 (indica come giorno di nascita il 4
maggio 1844).

Diego Petriccione. *Achille Torelli artista e bibliotecario*. «Accademie
e biblioteche d\'Italia», 13 (1939), n. 6, p. 538-551: ill.

Salvatore Gaetani. *Poeti bibliotecari e bibliotecari poeti*. «Il
Fuidoro», 3 (1956), n. 3, p. 134-139.

Emilia Nobile. *Alberto Geremicca per Achille Torelli*. «Almanacco dei
bibliotecari italiani», 1960, p. 89-94.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 202 (che fraintende Frati, pensando che fosse
bibliotecario il padre Vincenzo).

Guerriera Guerrieri. *Achille Torelli*. «Almanacco dei bibliotecari
italiani», 1972, p. 217-224, 1 ritratto (indica come anno del
pensionamento il 1916).

*Achille Torelli nei documenti della Biblioteca nazionale*. Roma:
Istituto poligrafico e Zecca dello Stato, 1995. 252 p.: ill. (I quaderni
della Biblioteca nazionale di Napoli; serie 7, n. 4). Contiene fra
l\'altro: Rosaria Savio, *Indice bio-bibliografico*, p. 9-44; Enrico
Pari, *Il bibliotecario Achille Torelli*, p. 45-76; *I manoscritti di
Achille Torelli, conservati presso la Biblioteca nazionale di Napoli*,
p. 77-244; Maria Gabriella Mansi, *Opere citate*, p. 245-246.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 433-434.

Rosaria Borrelli. *La Lucchesi Palli: storia di una biblioteca
napoletana*. Napoli: Associazione Voluptaria, 2010. 141 p.: ill.
(Quaderni di Archivi di teatro Napoli; 2).

*Achille Torelli*, a cura di Marco Di Maro.
<https://www.teatro.unisa.it/archivio/autori/torelli/torelli>. Comprende
la bibliografia delle sue pubblicazioni e della critica.

Loredana Palma. *[Torelli,
Achille](http://www.treccani.it/enciclopedia/achille-torelli_%28Dizionario-Biografico%29/)*.
In: *Dizionario biografico degli italiani*. Vol. 96. Roma: Istituto
della Enciclopedia italiana, 2019, p. 226-228, con ulteriori riferimenti
bibliografici.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2021-03-08, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/torelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
