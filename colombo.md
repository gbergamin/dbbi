![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](colombo.jpg){height="250"}

## Colombo, Giuseppe (Beppe)

(Monza 19 marzo 1934 -- Monza 30 marzo 2019)

Laureato in lettere moderne all\'Università cattolica di Milano nel
1959, insegnò discipline artistiche a Milano e a Monza.\
Nel 1961 ricevette un incarico per riordinare e catalogare le raccolte
librarie della Biblioteca civica di Monza. A quel primo impegno fece
seguito la funzione di direttore della Biblioteca e della Pinacoteca
civica, ruolo conseguito dopo aver partecipato con successo al concorso
pubblico indetto nel 1963.\
I primi vent\'anni di attività furono segnati da interventi volti a
modernizzare e ad articolare il servizio bibliotecario comunale e
territoriale: nuova sede polifunzionale per la Civica, strutturata sul
modello della *public library* e inaugurata nel dicembre 1964;
costituzione di un sistema di biblioteche urbane decentrate e di un
servizio di bibliobus per i quartieri privi di biblioteca; creazione di
un servizio audiovisivi d\'avanguardia; attivazione del Sistema
bibliotecario Brianza nel contesto del Servizio nazionale di lettura.\
Nel contempo venne avviata la catalogazione delle opere della Pinacoteca
civica e, nel contesto della valorizzazione dei beni artistici e storici
monzesi, furono adeguati gli spazi espositivi e museali comunali con
l\'apertura della Galleria civica (1965) e del Museo archeologico
nell\'edifico medievale dell\'Arengario (1966).\
Negli anni Ottanta e Novanta partecipò intensamente alla vita
associativa dei bibliotecari impegnandosi anche nella formazione
professionale e nel dibattito biblioteconomico che animava i seminari e
i convegni in quegli anni. Le lezioni nei corsi di aggiornamento e le
relazioni presentate ai convegni ebbero particolare riguardo alla
preparazione dei bibliotecari, al riconoscimento giuridico della loro
professionalità e alla opzione operativa sistemica delle biblioteche.
Sul tema della cooperazione fra le biblioteche organizzò a Monza il
25-27 ottobre 1979 un importante convegno, di cui curò gli atti insieme
a Massimo Belotti (*Lo sviluppo dei sistemi bibliotecari*, Milano:
Mazzotta, 1980). Concorse con la sua esperienza alla stesura della legge
regionale lombarda (n. 81 del 1985) per le parti che riguardavano la
gestione sociale delle biblioteche e la formazione professionale.\

Dal 1988 fino al collocamento a riposo (31 marzo 1999), mantenendo la
direzione della Biblioteca civica, svolse le funzioni di dirigente del
Settore cultura del Comune di Monza gestendo le attività culturali del
Comune e delle associazioni. Inoltre fece parte del comitato di
redazione del bollettino comunale «La Città di Monza», in cui scrisse
articoli di storia locale e curò una rubrica di informazioni
bibliografiche e statistiche della Biblioteca civica.\
Socio dell\'Associazione italiana biblioteche dal 1966, fu eletto nel
[Consiglio direttivo](/aib/stor/cariche75.htm) dal 1975 al 1981 e fu poi
presidente della [Sezione Lombardia](/aib/stor/sezioni/lom.htm) dal 1985
al 1990.\
Fece parte inoltre del Comitato di consulenza della prima serie di
«Biblioteche oggi», dal suo avvio nel 1983.\
Si dedicò con intelligenza e passione per circa quarant\'anni ai beni
culturali monzesi e il suo nome rimane legato soprattutto allo sviluppo
del servizio bibliotecario e museale, ma anche alla promozione della
cultura locale. Contribuì con i suoi scritti, in un ambito più ampio di
quello locale, a chiarire nei presupposti teorici e nelle soluzioni
pratiche la funzione della biblioteca di pubblica lettura,
l\'organizzazione dei sistemi bibliotecari, la gestione sociale delle
biblioteche e lo statuto professionale dei bibliotecari.

Giustino Pasciuti

*Per terram Modoëtiae: scritti offerti a Giuseppe Colombo*, a cura di
Roberto Cassanelli. Cinisello Balsamo (MI): Silvana, 2000 (stampa 2001).
126 p.: ill. «Annuario dei Musei civici di Monza», n. 0 (2000). Contiene
fra l\'altro: Pier Franco Bertazzini, *Per Beppe Colombo*, p. 8.
Giustino Pasciuti, *Nota biografica e bibliografia di Giuseppe Colombo*,
p. 10-13. Alberto Montrasio, *Beppe Colombo e l\'attività espositiva del
Comune di Monza*, p. 14-16. G. Pasciuti, *La Biblioteca civica di Monza
fra pubblica lettura e conservazione*, p. 17-22.

Beppe Colombo. *Dalla vecchia alla nuova biblioteca*. In: *Cara
Biblioteca ti scrivo: lettere degli utenti per i 40 anni della sede:
1964-2004*, a cura di Paola Meregalli e Giustino Pasciuti; album
fotografico di Camillo Agostoni e Corrado Fontana. Monza: Comune di
Monza, 2005, p. 45-49.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2019-10-20, ultimo aggiornamento 2020-05-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/colombo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
