![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bozza.jpg){height="250"}\
\
[\[Altra immagine\]](bozza2.jpg)

## Bozza, Tommaso

(Mantignana, Corciano PG 26 dicembre 1903 -- Roma 21 febbraio 2004)

Dopo il servizio militare (1930-1932) come allievo ufficiale di
fanteria, durante il quale strinse una duratura amicizia con Amintore
Fanfani, e la laurea in giurisprudenza, conseguita a Milano
all\'Università cattolica nel dicembre 1933, entrò nelle biblioteche
governative come bibliotecario aggiunto il 1º luglio 1934. Lavorò prima
alla Biblioteca nazionale Braidense di Milano, poi dall\'agosto 1937
alla Biblioteca universitaria Alessandrina di Roma e dal novembre 1942
alla Casanatense (anche se il suo foglio matricolare indica invece un
trasferimento all\'Angelica). Nel marzo 1942 venne promosso
bibliotecario capo.\
Collaboratore di «Emporium» e di altri periodici di letteratura e
filosofia, fu dal 1940 al 1943 redattore di «Primato», la rivista di
Bottai. Attivo durante l\'occupazione tedesca di Roma negli ambienti
cattolici antifascisti della città (gli fu poi riconosciuta la qualifica
di partigiano), ebbe nel dopoguerra un ruolo significativo tra gli
intellettuali legati alla Democrazia cristiana, di cui diresse
l\'Ufficio cultura dal 1957 al 1959.\
Nel gennaio 1949 venne promosso direttore di biblioteca di 3ª classe e
in luglio nominato soprintendente bibliografico per l\'Abruzzo e il
Molise.\
Nell\'aprile 1952 venne trasferito a dirigere la Soprintendenza
bibliografica per il Lazio e l\'Umbria. Sostenne in particolare lo
sviluppo e la modernizzazione delle biblioteche umbre e dell\'alto
Lazio. Promosso direttore di 2ª classe nel 1955 e di 1ª classe nel 1960,
venne collocato a riposo alla fine di ottobre del 1968.\
Socio dell\'Associazione italiana biblioteche almeno dal 1936, partecipò
alla sua ricostituzione nel 1948, nella Sezione di Roma; tenne una
relazione al Congresso di Asti del 1949 e fu spesso presente in quelli
degli anni Cinquanta e Sessanta.\
Conseguita nel 1951 la libera docenza, insegnò Bibliografia negli anni
Sessanta e Settanta come professore incaricato nella Facoltà di lettere
e filosofia dell\'Università di Perugia e poi alla Scuola speciale per
archivisti e bibliotecari di Roma, fino alla fine dell\'anno accademico
1973/74.\

Pubblicò un\'accurata bibliografia descrittiva degli *Scrittori politici
italiani dal 1550 al 1650* (Roma: Edizioni di storia e letteratura,
1949) e vari studi sulla Riforma e la Controriforma, tra i quali *Nuovi
studi sulla riforma in Italia. 1: Il beneficio di Cristo* (Roma:
Edizioni di storia e letteratura, 1976). Curò, inoltre, l\'edizione dei
*Discorsi politici* di Alcide De Gasperi (Roma: Cinque lune, 1956, con
nuove edizioni nel 1969 e nel 1976). Fu tra i redattori del volume della
Direzione generale delle accademie e biblioteche sui danni subiti dalle
biblioteche italiane durante la guerra (*La ricostruzione delle
biblioteche italiane dopo la guerra 1940-45. 1: I danni*, Roma:
Ministero della pubblica istruzione, Ufficio studi e pubblicazioni:
Fratelli Palombi, \[1949\]) e, negli anni Ottanta, pubblicò vari
articoli sulla rivista «Il bibliotecario».\
Anche la moglie [Marcella Mariani](marianim.htm), con cui si era sposato
il 30 giugno 1937, era bibliotecaria.\
Le sue carte sono state depositate in copia presso l\'Associazione
italiana biblioteche.

Alberto Petrucciani

Renzo Frattarolo. *Dizionario degli scrittori italiani contemporanei
pseudonimi (1900-1975)*. Ravenna: Longo, 1975, p. 41 (per lo pseudonimo
«Silvio Antoniano»).

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 115.

Carlo Gasbarri. *Uno strano circolo semi-clandestino in Roma tedesca*.
«Strenna dei romanisti», 1984, p. 199-202.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 91-92.

Carlo Bozza. *L\'archivio di Tommaso Bozza (1931-1993)*. Napoli:
Edizioni scientifiche italiane, 2010. 299 p.: tav.

Alberto Petrucciani. *Doni d\'eccezione all\'archivio dell\'AIB*. «AIB
notizie», 22 (2010), n. 4, p. 17-19: ill.

Paola Di Giacomo Bozza. *Tommaso Bozza*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 101-108, con elenco degli scritti e ulteriori
riferimenti bibliografici.

Tommaso Bozza. *Scritti 1932-1989*, a cura di Carlo Bozza. Vol. 1:
*Scritti di varia letteratura*, presentazione di Alberto Petrucciani.
Napoli: Edizioni scientifiche italiane, 2014. XVIII, 352 p.: tav.
Contiene anche: A. Petrucciani, *Tommaso Bozza intellettuale non
organico e bibliotecario inquieto*, p. XI-XV.

Tommaso Bozza. *Scritti 1932-1989*, a cura di Carlo Bozza. Vol. 2:
*Scritti di storia della religione cristiana*, presentazione di mons.
Elio Bromuri. Napoli: Edizioni scientifiche italiane, 2015. XVIII, 388
p.: tav. Contiene anche: E. Bromuri, *Tommaso Bozza bibliotecario e
studioso di Riforma e Controriforma in Italia*, p. IX-XV. *Cenni
biografici su Tommaso Bozza*, p. 357-368. *Bibliografia*, p. 369-378.

Si ringrazia il dott. Carlo Bozza per le notizie biografiche.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-02, ultimo aggiornamento 2021-02-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bozza.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
