![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](masie.jpg){height="250"}

## Masi, Edoarda

(Roma 21 settembre 1927 -- Pfäffikon, Svizzera, 28 luglio 2011)

Figlia di [Giovanni](masi.htm), per le esigenze lavorative del padre,
destinato dal 1934 alla direzione della Biblioteca Palatina, crebbe a
Parma, abitando proprio nei locali della biblioteca, e in quella città
frequentò la scuola fino al liceo (diplomandosi nel 1944) e poi
l\'Università, laureandosi in giurisprudenza nel 1948.\
Vincitrice nel 1950 dei due concorsi banditi per le biblioteche
pubbliche statali, per diplomati e per laureati, venne nominata dapprima
vice aiutobibliotecaria e poi vicebibliotecaria, e destinata
inizialmente alla Biblioteca nazionale centrale di Firenze dove, tra
l\'altro, collaborò alla redazione del «Bollettino delle pubblicazioni
ricevute per diritto di stampa». Dopo un anno ottenne il trasferimento
alla Biblioteca nazionale centrale di Roma, città in cui il padre con il
resto della famiglia si era trasferito per dirigere la Biblioteca
Angelica; nel 1953 venne promossa bibliotecaria di seconda classe e nel
1955 di prima classe. Alla Nazionale di Roma collaborò con il Centro
informazioni bibliografiche e, grazie alla conoscenza di diverse lingue
straniere (inglese, francese, russo e, soprattutto, cinese) si occupò
anche, a partire dal 1956, della catalogazione delle opere straniere
acquistate o ricevute in dono e della revisione della sezione dei libri
cinesi.\
Almeno dal 1954 fu anche socia dell\'Associazione italiana biblioteche.\
Proprio lo studio della lingua cinese fu il principale obiettivo del
soggiorno in Cina di oltre un anno, tra il 1957 e il 1958, presso
l\'Università di Pechino, grazie a una borsa di studio e
all\'aspettativa dal lavoro; l\'altro era approfondire i sistemi di
catalogazione e organizzazione delle biblioteche della Repubblica
popolare cinese.\
Da questo momento in poi la sua carriera di bibliotecaria convivrà con
quella di sinologa: docente presso le università di Torino, Venezia,
Roma, Urbino, Trento e, soprattutto, Napoli (con l\'insegnamento di
letteratura cinese moderna e contemporanea all\'Istituto universitario
orientale dal 1971 al 1974, dopo aver conseguito la libera docenza in
lingua e letteratura cinese nel 1971) e insegnante di lingua cinese
all\'Istituto italiano per il Medio ed Estremo Oriente di Milano
(1970-1971), traduttrice di opere letterarie cinesi e autrice di saggi
sulla società, la cultura e l\'attualità della Cina di quegli anni.\

Nel 1960 chiese e ottenne il trasferimento a Milano, prendendo servizio
l\'anno successivo alla Biblioteca nazionale Braidense: qui si occupò
della catalogazione descrittiva e semantica delle opere di recente
acquisizione e partecipò ai lavori per la redazione di un catalogo
semantico per materie; a partire dal 1969 fu responsabile dell\'Ufficio
acquisti.\
Lasciò la Braidense nel 1973, chiedendo di andare anticipatamente a
riposo. Nello stesso anno collaborò alla pubblicazione di un *Indice dei
periodici in lingua cinese e giapponese* (Roma 1973), primo risultato di
un progetto del CNR, che non ebbe seguito, per la schedatura dei fondi
cinesi e giapponesi nelle biblioteche italiane.\
Negli anni successivi continuò a dedicarsi all\'insegnamento, questa
volta della lingua italiana presso l\'Istituto universitario di lingue
straniere di Shanghai (anno accademico 1976/77), dopo aver lavorato
anche, nel 1976, presso l\'Ambasciata italiana a Pechino.\
Dopo la sua morte, la sua biblioteca, composta di oltre duemila opere,
venne destinata, per lascito testamentario, alla Biblioteca Braidense,
che la acquisì nel 2012. Le sue carte, invece, sono state donate nel
2013 alla Sezione Archivi della Biblioteca umanistica dell\'Università
di Siena.

Federica Olivotto

Edoarda Masi. *Il libro da nascondere*. Casale Monferrato: Marietti,
1985. 166 p. (Collana di saggistica; 16).

Laura Novati. *Capire la Cina: la scomparsa di Edoarda Masi, la maggior
sinologa italiana del \'900, capace di leggere e interpretare l\'antico
e moderno Celeste Impero e proporlo con largo anticipo sui tempi
dell\'editoria italiana*. «Giornale della libreria», 123 (2011), n. 11,
p. 33-35, con una fotografia.

Marina Zetti. *La raccolta di Edoarda Masi alla Biblioteca nazionale
Braidense*. (Focus). «Accademie & biblioteche d\'Italia», n. s., 15
(2020), p. 65-76: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-03-23, ultimo aggiornamento 2023-01-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/masie.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
