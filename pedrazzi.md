![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pedrazzi.jpg){height="250"}

## Pedrazzi, Adamo

(Modena 27 giugno 1880 - Modena 6 aprile 1961)

Studiò al Seminario di Modena ed entrò poi nel giugno 1904, per
concorso, alla Biblioteca civica d\'arte Poletti di Modena, come
scrivano-distributore.\
Direttore della Biblioteca dal 1924, venne incaricato anche di reggere
la direzione dell\'Archivio del Comune, curando sia quello storico che
quello corrente, con il grado di capoufficio. Nel 1928 prese parte al 2º
Congresso nazionale dei bibliotecari e direttori di musei e archivi
comunali e provinciali, tenuto a Bologna, e curò la visita dei
congressisti a Modena.\
Negli anni Trenta curò anche gli scavi archeologici in città e nel 1940
venne nominato ispettore onorario per le antichità e le arti per Modena
e Nonantola.\
A seguito dell\'intervento italiano nella seconda guerra mondiale curò
la protezione dell\'Archivio, della Biblioteca e di altre raccolte e
opere d\'arte del Comune, costituendo un rifugio interno e due ricoveri
fuori città e collaborando anche alla salvaguardia di altri archivi
cittadini.\
Dopo l\'8 settembre 1943 compilò un\'ampia e dettagliata cronaca dei
quasi 600 giorni dell\'occupazione tedesca della città, ora conservata
nel fondo Umberto Tonini della Biblioteca Poletti, raccogliendo
documenti (manifesti, volantini, giornali, ecc.) e fotografie.\
Collocato a riposo per limiti d\'età il 15 marzo 1946, venne però
trattenuto in servizio fino al 7 maggio 1952 per continuare a curare la
sistemazione e il riordino del materiale rientrato dagli spostamenti del
periodo bellico.\
Socio dell\'Associazione italiana biblioteche dalla sua costituzione
(1930), prese parte ai primi due congressi nazionali (1931 e 1932) e
aderì alla sua rifondazione nel dopoguerra, venendo eletto nel primo
Comitato regionale della [Sezione
dell\'Emilia](/aib/stor/sezioni/emilia.htm) (1949-1953), in cui ricoprì
l\'incarico di segretario.\

Collaborò alla «Gazzetta dell\'Emilia» e a vari periodici locali con
scritti sulle arti, l\'archeologia, la storia e le tradizioni modenesi,
curò nel 1935 l\'edizione della *Secchia rapita* per il terzo centenario
del Tassoni e pubblicò nel 1950 un volume di *Vagabondaggi in
provincia*.\
Un fondo di sue carte, con una copia della *Cronaca* e documentazione
connessa, è conservato nell\'Istituto per la storia della Resistenza e
della società contemporanea in provincia di Modena.

Alberto Petrucciani

*Modena città aperta: bombardamenti e città nel 65º anniversario della
Liberazione*, a cura di Meris Bellei. Bologna: Compositori, 2011. 141
p.: ill. (Emilia Romagna biblioteche archivi; 73). Atti del convegno
tenuto a Modena il 22 aprile 2010. Contiene fra l\'altro Maria Canova -
Francesca Piccinini - Ilaria Pulini, *Tra arte e archeologia: la
protezione del patrimonio civico*, p. 29-35; Carla Barbieri, *La
Biblioteca Poletti durante la seconda guerra mondiale*, p. 45-46; Aldo
Borsari -- Margherita Beggi, *Adamo Pedrazzi e le carte d\'archivio*, p.
51-57; *Appendice 1*: Carla Barbieri, *600 giorni di storia: la* Cronaca
dell\'occupazione nazi-fascista di Modena *di Adamo Pedrazzi*, p.
113-120.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-06-02, ultimo aggiornamento 2020-05-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pedrazzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
