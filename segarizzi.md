![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](segarizzi.jpg){height="250"}

## Segarizzi, Arnaldo

(Avio TN 10 agosto 1872 -- Asolo TV 9 settembre 1924)

Dopo aver frequentato il biennio del ginnasio a Rovereto proseguì gli
studi superiori a Trento, completandoli però a Rovereto, dove ottenne il
diploma di maturità nel 1891.\
Si iscrisse nell\'autunno alla facoltà di lettere dell\'Università di
Vienna, ma vi rimase un solo anno, cui seguì un periodo di
peregrinazioni in vari atenei italiani: a Roma, dove non sostenne esami
ma strinse rapporti con i bibliotecari della Vaticana e dell\'Angelica,
a Genova, dove rimase per l\'anno 1894/95 sostenendo numerosi esami, e
infine a Padova, dove si laureò in lettere classiche il 24 novembre
1897.\
Nel 1898 prese la cittadinanza italiana ed entrò a far parte della folta
schiera di intellettuali trentini emigrati nel Regno d\'Italia,
avvicinandosi alla nuova rivista «Tridentum», bimestrale fondato da
Cesare Battisti per l\'approfondimento degli studi sul Trentino, in cui
a partire dal 1903 tenne una sua rubrica (*Bricciche trentine*) sui
personaggi e le istituzioni della storia trentina. Già dal 1894 aveva
mostrato di aderire agli ideali di Cesare Battisti, entrando a far parte
della Società degli studenti trentini. Dal 1902 al 1907 collaborò al
«Nuovo Archivio veneto», compilando il *Bollettino bibliografico della
regione veneta*, e dopo due anni di interruzione, nel 1909, entrò a far
parte della redazione rivelando notevoli doti editoriali e gestionali.\
Il 1º novembre 1901 aveva vinto il concorso per sottobibliotecario
reggente alla Biblioteca Marciana di Venezia, dando inizio a una nuova
fase della sua vita, improntata all\'impegno professionale e ai lavori
bibliografici, di cui rimangono a testimonianza opere come il *Saggio di
bibliografia delle stampe popolari della Marciana di Venezia* (Bergamo
1908), i due volumi del *Catalogo dei codici Marciani italiani*, redatti
insieme a [Carlo Frati](frati.htm) (Modena 1909-1911), la *Bibliografia
delle stampe popolari italiane della R. Biblioteca nazionale di San
Marco di Venezia* (Bergamo 1913).\

Alla Marciana collaborò al trasferimento dal Palazzo ducale alla Zecca e
alla sua ricostituzione su basi moderne: dal 12 agosto al 18 settembre
del 1904 sotto la guida di [Salomone Morpurgo](morpurgo.htm) e con
l\'aiuto di [Gino Levi](levi.htm), [Enrico Meucci](meucci.htm) e [Giulio
Coggiola](coggiola.htm), portò a termine il trasferimento della
Biblioteca che fu riaperta il 19 dicembre. Curò in particolare il nuovo
ordinamento dei manoscritti e del settore dei periodici e atti
accademici.\
Quando, nell\'agosto del 1905, [Salomone Morpurgo](morpurgo.htm) andò a
dirigere la Biblioteca nazionale di Firenze e nel 1906 fu sostituito da
[Carlo Frati](frati.htm), i curatori della Fondazione Querini Stampalia
avevano già scelto Arnaldo Segarizzi per la nomina a direttore
interinale della Biblioteca per un anno. Dal 1905 al 1910 gli venne
affidato il compito di rilanciare la [Biblioteca Querini
Stampalia](/aib/stor/teche/ve-que.htm), compito che portò a termine
ampliando il numero dei lettori, sostenendo l\'apertura serale ai
giovani e ottenendo una nuova scaffalatura in ferro e legno; provvide
inoltre alla revisione dei manoscritti, degli incunaboli e delle aldine,
delle collezioni, dei periodici e degli atti accademici. Si occupò anche
delle nuove acquisizioni, privilegiando le opere relative all\'arte,
alle scienze applicate, e discipline come l\'ingegneria, il commercio e
la giurisprudenza, senza trascurare volumi di cultura generale; adottò
il catalogo a dizionario, fondendo il catalogo per autore e quello per
soggetti in un unico ordine alfabetico, disponendolo in schede riposte
in cassettiere. Dal 1º aprile 1910 lasciò definitivamente la carriera
delle biblioteche governative per dedicarsi esclusivamente alla Querini
Stampalia, fino alla morte. Nel 1912 si rese disponibile il nuovo
fabbricato costruito accanto al Palazzo Querini che permise un razionale
ordinamento dei doni e delle nuove accessioni nel frattempo
intervenuti.\
Nel febbraio del 1919, con l\'autorizzazione della Querini Stampalia, fu
chiamato per due mesi a Trento per dare idonea sistemazione al Museo e
alla [Biblioteca comunale](/aib/stor/teche/tn-com.htm), per la quale
ottenne dal Governo il primo piano del palazzo dell\'ex Seminario, e per
riorganizzare il servizio al pubblico. A Trento tornò più volte nel
corso dell\'anno e di quelli successivi (anche quando la direzione della
Biblioteca era stata assunta da [Lamberto Cesarini
Sforza](cesarini.htm)) per seguire personalmente il lavoro di
ricatalogazione dei volumi, da lui avviato, e per costituire nel 1919 la
Società degli studi trentini (che nel 1921 si unì alla Deputazione
veneta di storia patria che prese il nome di Deputazione
veneto-tridentina) e la sua rivista «Studi trentini».\
Nel 1921, quando don [Antonio Rossaro](rossaro.htm) fu incaricato del
riordinamento della Biblioteca civica di Rovereto pesantemente
danneggiata dai danni di guerra, fu prodigo di consigli sui principi
biblioteconomici da seguire nel lavoro di sistemazione, nonostante le
precarie condizioni di salute.\
Iscritto alla Società bibliografica italiana fin dal 1897, divenne nel
1904 socio della Deputazione veneta di storia patria, revisore dei conti
nel 1907, nel 1910 fu nominato vicesegretario e dal 1920 al 1922
segretario: durante questo periodo riuscì a ottenere dal ministro
Benedetto Croce l\'unione alla Deputazione veneta di quella trentina
(1921), dopo che nel 1919 i soci friulani se ne erano staccati. Prese
quindi a collaborare con la rivista «Studi trentini» in cui teneva una
rubrica dedicata ai musei, agli archivi e alle biblioteche. Fu anche
socio effettivo dell\'Istituto veneto di scienze, lettere ed arti, dal
1921, e vicepresidente dell\'Ateneo veneto dal 1915 al 1923. Curò per
gli «Scrittori d\'Italia» quattro volumi di *Relazioni degli
ambasciatori veneti al Senato* (Bari 1912-1916).\
Un fondo di sue carte è conservato alla Biblioteca Querini Stampalia.\
Nel 1974, in occasione del cinquantenario della morte, il Comune di Avio
decise di intitolare al suo nome la Biblioteca civica, inaugurata nel
1971.

Simonetta Buttò

Lamberto Cesarini Sforza. *Arnaldo Segarizzi*. «Studi trentini», 5
(1924), IV trim., p. 358-359, seguito da *Pubblicazioni di Arnaldo
Segarizzi*, p. 360-362.

Luigi Ferrari. \[*Arnaldo Segarizzi*\]. «Giornale storico della
letteratura italiana», vol. 84, n. 252 (1924), p. 399-402.

Vittorio Lazzarini. *Giuseppe Occioni Bonaffons, Arnaldo Segarizzi*.
(Necrologie). «Archivio veneto-tridentino», 6 (1924), p. 293-304:
295-297, con l\'elenco delle sue pubblicazioni a p. 301-304.

Vittorio Lazzarini. *Commemorazione del m. e. Arnaldo Segarizzi*. «Atti
del R. Istituto veneto di scienze, lettere ed arti», 85 (1925/26), vol.
1, p. 89-96, con la bibliografia degli scritti. Poi in: Vittorio
Lazzarini - Lino Lazzarini. *Maestri, scolari, amici: commemorazioni e
profili di storici e letterati a Padova e nel Veneto alla fine
dell\'Ottocento e nel Novecento*, a cura di Giorgio Ronconi, Paolo
Sambin. Trieste: LINT, 1999, p. 121-135.

Giuseppe Pavanello. *Arnaldo Segarizzi (Commemorazione letta
all\'Ateneo, la sera del 17 aprile 1926)*. «Ateneo veneto», 48 (1925),
p. 17-44, con una fotografia. Pubblicato nel 1926.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 514-515.

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 389-390 (Enciclopedia biografica
e bibliografica italiana; 38).

Giorgio Emanuele Ferrari. *Arnaldo Segarizzi come bibliotecario e
bibliografo (con raduno di testimonianze a cinquant\'anni dalla morte)*.
«Lettere venete», n. 31/36 \[1975\], p. 158-173.

*Arnaldo Segarizzi: un intellettuale trentino a Venezia (Avio 1872-Asolo
1924)*, a cura di Mario Peghini. Avio: Biblioteca comunale, 1994 (stampa
1995). 159 p.; 1 ritratto, con elenco bibliografico.

*Arnaldo Segarizzi storico, filologo, bibliotecario: una raccolta di
saggi*, a cura di Giancarlo Petrella. \[Trento\]: Provincia autonoma di
Trento, Soprintendenza per i beni librari e archivistici, 2004. LXX, 337
p. (Biblioteche e bibliotecari del Trentino; 1). Raccolta di suoi
scritti con un saggio introduttivo.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 406-407.

Paolo Pellegrini. *[Segarizzi,
Arnaldo](http://www.treccani.it/enciclopedia/arnaldo-segarizzi_%28Dizionario-Biografico%29/)*.
In: *Dizionario biografico degli italiani*. Vol. 91. Roma: Istituto
della Enciclopedia italiana, 2018, p. 739-741.

Immagine tratta da: *Arnaldo Segarizzi: un intellettuale trentino a
Venezia (Avio 1872-Asolo 1924)*, a cura di Mario Peghini, Avio:
Biblioteca comunale di Avio, 1994.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-26, ultimo aggiornamento 2023-01-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/segarizzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
