![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](simonato.jpg){height="250"}\
\
[\[Altra immagine\]](simonato2.jpg)

## Simonato, Giovanni Maria

(Campo San Martino PD 23 ottobre 1904 -- Padova 16 aprile 1989)

Dopo la laurea in lettere e il servizio militare (1924-1926) conseguì il
diploma della Scuola storico-filologica delle Venezie e insegnò dal 1929
al 1932 in scuole medie non statali. Da novembre 1932 lavorò, non di
ruolo, alla Biblioteca della Facoltà di lettere e filosofia
dell\'Università di Padova.\
Entrò nelle biblioteche statali il 16 agosto 1933, come bibliotecario
aggiunto, destinato alla Biblioteca Marciana di Venezia.\
Dal maggio 1936 venne trasferito alla Biblioteca nazionale di Palermo,
dove fu responsabile della Sala riservata e svolse le funzioni di
ispettore della Soprintendenza bibliografica.\
Nel corso del 1937 venne chiamato a dirigere la [Biblioteca
Isontina](/aib/stor/teche/go-sta.htm) di Gorizia, dove realizzò vari
ampliamenti e razionalizzazioni dei locali, la revisione delle
collocazione e degli inventari, l\'avvio di un moderno catalogo
Staderini e la ripresa del catalogo per soggetti abbandonato da parecchi
anni. Venne promosso bibliotecario nell\'agosto 1938 e bibliotecario
capo nel maggio 1942. Tra il 1943 e il 1945 attraversò periodi molto
difficili per l\'occupazione tedesca e quella delle milizie di Tito,
dalle quali venne imprigionato; poi dal governo militare alleato venne
sostituito alla direzione dell\'Isontina da [Mario Corsini](corsini.htm)
e trasferito dal luglio 1945 alla Biblioteca universitaria di Padova,
dove lavorò per diversi anni. Nel novembre 1951 venne promosso direttore
di 3ª classe.\
Al principio del 1955 venne trasferito a dirigere la [Biblioteca
nazionale di Palermo](/aib/stor/teche/pa-cen.htm). Dal gennaio 1960
venne promosso direttore di 2ª classe e dal luglio 1961 di 1ª classe.\
Venne poi trasferito ancora, nel 1961, alla Biblioteca Marciana, diretta
da [Tullia Gasparrini Leporace](gasparrini.htm).\
Nominato ispettore verso il 1966, continuò a risiedere a Venezia. Venne
collocato a riposo dal 1º novembre 1969.\
Socio dell\'Associazione italiana biblioteche probabilmente dal 1937,
presentò una comunicazione al Congresso nazionale del 1938 (che
proponeva la redazione e pubblicazione di una guida bibliografica
generale rivolta soprattutto agli studenti universitari) e partecipò
anche a quello successivo. A Gorizia fu anche fiduciario provinciale
della Sezione Belle arti e biblioteche dell\'Associazione fascista della
scuola.\

Nel dopoguerra prese parte a quasi tutti i congressi nazionali dell\'AIB
degli anni Cinquanta e Sessanta. Nel 1957 fu eletto vicepresidente della
[Sezione della Sicilia occidentale](/aib/stor/sezioni/sic-oc.htm).
Rientrato a Venezia, nel marzo 1964 venne nominato commissario della
[Sezione del Veneto orientale](/aib/stor/sezioni/ven-or.htm) e quindi
eletto presidente della Sezione per il triennio 1964-1967. Rieletto nel
Comitato regionale nel 1967, rinunciò perché vicino al pensionamento.\
Pubblicò anche vari volumetti di poesie.

Alberto Petrucciani

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 881.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 870.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1444.

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 511.

\[Ettore Apollonj?\]. *Ritratti* \[*Giovanni Simonato*\]. «Almanacco dei
bibliotecari italiani», 1970, p. 216, con una fotografia.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 157 («Il collega Simonato è
oggetto d\'ironia perché ama effondere una sua ottocentesca vena poetica
di soggetto familiare, religioso e montanaro in volumetti di versi che
stampa a proprie spese e regala in occasione del Natale e della Pasqua.
Per lui sono anche uno sfogo a un impegno di ufficio assolto con
settentrionale serietà e con serenità veneta nella difficile situazione
della Nazionale di Palermo, che dirige guadagnandosi la simpatia del
personale con la serafica bonomia dell\'indole, ma insieme con
l\'esempio di laboriosità e fermezza»).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-05, ultimo aggiornamento 2022-10-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/simonato.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
