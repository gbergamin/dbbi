![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo

![\[Ritratto\]](gnolid.jpg){height="250"}

## Gnoli, Domenico

(Roma 6 novembre 1838 -- Roma 12 aprile 1915)

Si laureò in giurisprudenza nel 1863 sulle orme del padre, decano degli
avvocati concistoriali, ma era assai più incline agli studi letterari e
acquistò notorietà come critico letterario, scrittore e poeta in quella
Scuola romana fiorita prima del 1870. Lasciato l\'esercizio
professionale dopo la presa di Roma, fu chiamato a insegnare nelle
scuole pubbliche della città, dal 1870 al Liceo E. Q. Visconti e poi dal
1874 all\'Istituto tecnico Leonardo da Vinci. Nel novembre 1880 passò
all\'insegnamento della Letteratura italiana all\'Università di Torino,
ma lo lasciò l\'anno dopo per tornare a Roma, chiamato dal ministro
Guido Baccelli, a dirigere, dal 1º ottobre 1881, la [Biblioteca
nazionale \"Vittorio Emanuele II\"](/aib/stor/teche/rm-naz.htm).\
Con il suo grande prestigio, la sua pazienza solerte, il senso pratico
di cui era dotato, nonostante la vena poetica che era la sua più
spiccata caratteristica, riuscì a realizzare un completo riordinamento e
riorganizzazione di quella biblioteca inizialmente così travagliata, per
la natura molto composita dei fondi e l\'inadeguatezza della sede, del
personale e delle procedure. Incrementò l\'afflusso di pubblicazioni
straniere, dal 1886 descritte nel «Bollettino delle opere moderne
straniere acquistate dalle biblioteche pubbliche governative del Regno
d\'Italia», del quale fu l\'iniziatore, e curò particolarmente
l\'acquisizione di periodici scientifici stranieri correnti, con
un\'offerta superiore a ogni altra biblioteca italiana. Aprì inoltre
agli studiosi una sala di consultazione corredata da abbondante
materiale offerto in libera consultazione, la prima del genere in
Italia; istituì la Sala romana riservata alle pubblicazioni su Roma e la
Sala del Risorgimento, destinata a diventare autonoma con la
denominazione di Biblioteca, archivio e museo del Risorgimento.\
Ma nel 1909, in seguito all\'inchiesta svolta sulle biblioteche
governative e gli altri istituti della pubblica istruzione, vennero in
luce molti inconvenienti e scompensi che affliggevano la Biblioteca
nazionale, e nonostante lui stesso li avesse tante volte lamentati al
Ministero, indicando adeguati rimedi, l\'unico provvedimento che ottenne
fu la propria rimozione e il trasferimento a dirigere, dal giugno 1909,
la Biblioteca Lancisiana, presso l\'Ospedale S. Spirito.\

Dall\'ottobre 1910 passò a dirigere la [Biblioteca
Angelica](/aib/stor/teche/rm-ang.htm), mantenendo fino ad agosto 1912
anche la direzione della Lancisiana.\
Fu apprezzato poeta e autore, sotto vari pseudonimi, di molti volumi di
versi, critico letterario e d\'arte, assiduo collaboratore della «Nuova
Antologia» (che diresse dal 1893 al 1897) e di altre riviste e studioso
appassionato della storia e dell\'arte della città di Roma.\
Dal 1896 al 1906 fece parte della Società bibliografica italiana, nel
primo anno come consigliere.\
Il suo carteggio è conservato alla Biblioteca Angelica.

Giorgio De Gregori

*Domenico Gnoli*. «Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze», n.
173 (mag. 1915), p. xxij.

\[Leo S. Olschki\]. *Necrologio*. «La bibliofilia», 17 (1915/16), n. 1,
p. 44.

Ignazio Giorgi. \[*Domenico Gnoli*\]. «Rivista delle biblioteche e degli
archivi», 27 (1916), n. 1/5, p. 79.

E. R. \[Enrico Rostagno\]. *In memoriam: Alessandro Moroni, Domenico
Gnoli, Edoardo Alvisi*. «Rivista delle biblioteche e degli archivi», 27
(1916), n. 1/5, p. 78-79.

U. B. \[Umberto Bosco\]. *Gnoli, Domenico*. In: *Enciclopedia italiana
di scienze, lettere ed arti*. Vol. 17. Roma: Istituto della Enciclopedia
italiana, 1933, p. 444.

Carlo Frati. *Dizionario bio-bibliografico dei bibliotecari e bibliofili
italiani dal secolo XIV al XIX*, raccolto e pubblicato da Albano
Sorbelli. Firenze: Olschki, 1933, p. 264-265.

Guido Ruberti. *Domenico Gnoli bibliotecario e scrittore*. «Accademie e
biblioteche d\'Italia», 9 (1935), n. 1, p. 5-15.

Luigi De Gregori. *Domenico Gnoli (1838-1915)*. «L\'Urbe», 3 (1938), n.
12, p. 27-39.

Guido Calcagno. *Domenico Gnoli bibliotecario (nel centenario della sua
nascita)*. «Accademie e biblioteche d\'Italia», 13 (1938/39), n. 2, p.
149-155, con un ritratto.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 136.

Arturo Lancellotti. *Domenico Gnoli: nel cinquantenario della morte*.
«Almanacco dei bibliotecari italiani», 1965, p. 61-66.

Carmine Chiodo. *Materiali per uno studio su Domenico Gnoli*.
«Otto/novecento», 12 (1988), n. 5, p. 153-166.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 191.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 101-103 (voce di Giorgio De Gregori).

Riccardo D\'Anna. *[Gnoli,
Domenico](https://www.treccani.it/enciclopedia/domenico-gnoli_res-2694bc22-87ee-11dc-8e9d-0016357eee51_%28Dizionario-Biografico%29/)*.
In: *Dizionario biografico degli italiani*. Vol. 57. Roma: Istituto
della Enciclopedia italiana, 2001, p. 454-458, con altri riferimenti
bibliografici.

Paolo Traniello. *Dai ruderi di Parigi alla neutralità degli spiriti:
tracce di un itinerario culturale di Domenico Gnoli*. In: *Studi e
testimonianze offerti a Luigi Crocetti*. Milano: Editrice bibliografica,
2004, p. 443-456.

*Al regno di Romolo succede quello di Numa: Domenico Gnoli direttore
della Biblioteca nazionale centrale (1881-1909)*, coordinamento
scientifico di Andrea De Pasquale, atti a cura di Silvana de Capua.
Roma: Biblioteca nazionale centrale di Roma, 2017. 189 p.: ill.
(Quaderni della Biblioteca nazionale centrale di Roma; 21). Atti del
convegno tenuto il 15 marzo 2016. Contiene: Andrea De Pasquale,
*Introduzione*, p. 5; Silvana de Capua, *Nota bio-bibliografica*, p.
7-19; Andrea De Pasquale, *La politica bibliotecaria di Domenico Gnoli
per la Vittorio Emanuele*, p. 21-43; Alberto Petrucciani, *Una \"scuola
romana\" anche per i bibliotecari? Domenico Gnoli tra collaboratori e
\"allievi\"*, p. 45-78; Angela Adriana Cavarra, *Domenico Gnoli e le tre
più importanti biblioteche storiche della Capitale: Casanatense,
Angelica, Vallicelliana*, p. 79-108; Maria Patrizia Calabresi, *Domenico
Gnoli e la nascita delle sale di consultazione*, p. 109-118; Matteo
Villani, *I cataloghi semantici della Biblioteca nazionale centrale di
Roma: tra sperimentazioni e nascita di una professione nella costruzione
di una grande biblioteca (1880-1928)*, p. 119-128; Margherita Maria
Breccia Fratadocchi, *\"Pensare al presente e illustrare il passato \":
la politica delle acquisizioni di Domenico Gnoli e i \"tesori\" della
Nazionale di Roma*, p. 129-149; Marina Venier, *Domenico Gnoli e le
biblioteche conventuali confiscate: il caso dell\'Aracelitana*, p.
151-159; Paola Puglisi, *Domenico Gnoli, Leon Battista Alberti e la
topografia romana*, p. 161-169; Eleonora Cardinale, *Un direttore poeta:
Giulio Orsini all\'alba del Novecento*, p. 171-177; Lauro Rossi, *Nelle
cose romanesche originalissimo: Domenico Gnoli biografo di Giuseppe
Gioachino Belli*, p. 179-184; Paolo Traniello, *Der Krieg der Geister e*
La neutralità degli spiriti *di Domenico Gnoli*, p. 185-189.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2023-01-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gnolid.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
