![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Sabbatini, Arnaldo

(Ancona 20 gennaio 1864 -- Messina 28 dicembre 1908)
:::

Entrò nella carriera delle biblioteche governative dal 1º luglio 1886,
come alunno sottobibliotecario, alla Biblioteca nazionale centrale di
Roma; nel novembre dell\'anno successivo superò l\'esame di idoneità e
fu quindi nominato sottobibliotecario di 4ª classe nell\'aprile 1888.
Nel novembre 1893 venne promosso sottobibliotecario di 3ª classe.\
Aveva abbandonato gli studi universitari, per l\'esigenza di lavorare,
dopo aver seguito all\'Università di Bologna il primo anno di chimica,
ma li riprese a Roma conseguendo nel 1894 la laurea in scienze naturali,
con una tesi di elmintologia. Frequentò anche la Scuola dell\'Archivio
di Stato di Roma.\
Dall\'ottobre 1894, su sua richiesta, venne trasferito alla Biblioteca
universitaria di Genova, ma rientrò poi a Roma, sempre su sua richiesta,
dal maggio 1898 alla Biblioteca universitaria Alessandrina e nel
settembre dello stesso anno alla Nazionale, dove si occupò soprattutto
del settore dei periodici e poi degli acquisti.\
Nel febbraio 1902 venne promosso per merito sottobibliotecario di 2ª
classe e poi nel dicembre 1904 sottobibliotecario di prima classe.
Nell\'ottobre dello stesso anno superò brillantemente l\'esame di
abilitazione a bibliotecario bandito nel 1902, classificandosi al primo
posto.\
Alla Biblioteca nazionale centrale di Roma lavorava anche [Teresa
Bari](bari.htm), una delle prime donne a entrare nella carriera delle
biblioteche, che sposerà il 3 settembre 1905 a Torino.\
Dall\'aprile 1905 venne trasferito per esigenze di servizio alla
Biblioteca nazionale Braidense di Milano e in quel periodò collaborò col
direttore, [Giuseppe Fumagalli](fumagalli.htm), anche al riordinamento
della Biblioteca cantonale di Lugano.\
Dal dicembre 1906 venne promosso bibliotecario e trasferito a dirigere
la [Biblioteca universitaria di Messina](/aib/stor/teche/me-uni.htm), a
cui dette un forte impulso con interventi ai locali e nuovi acquisti.
Due anni dopo rimase, con la moglie, vittima del terremoto.\
Fece parte della Società bibliografica italiana dal 1897 alla morte e
probabilmente collaborò alla redazione del «Foglietto mensile» di
supplemento al suo «Bollettino» pubblicato dal 1904 al 1906.\
Nel 1894-1895 aveva pubblicato la tesi di laurea e due lavori
sull\'anatomia dei cetacei e dei rettili; collaborò occasionalmente alla
«Tribuna illustrata», alla «Domenica del corriere» e a «Minerva».

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1278.

*Arnaldo Sabbatini e Teresa Bari*. «Bollettino delle pubblicazioni
italiane ricevute per diritto di stampa dalla Biblioteca nazionale
centrale di Firenze», n. 97 (gen. 1909), p. ii (con inesattezze).

Giuseppe Fumagalli. *Arnaldo Sabbatini*. Messina: Tip. D\'Angelo,
\[1909?\]. 9 p.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 149-150.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 134, 137 e 205.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 397 (con varie inesattezze).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-03-25, ultimo aggiornamento 2021-02-22, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/sabbatini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
