![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gerevini.jpg){height="250"}

## Gerevini, Silvano

(Vicenza 3 luglio 1922 -- Pavia 19 aprile 1992)

Laureato in lettere all\'Università di Pavia nel 1947, figlio di un
invalido di guerra e profugo dall\'Africa, dopo un breve periodo
d\'insegnamento non di ruolo nelle scuole medie, dal novembre 1947,
entrò nel maggio 1949 nelle biblioteche statali con la qualifica di
vice-bibliotecario.\
Lavorò sempre alla [Biblioteca universitaria di
Pavia](/aib/stor/teche/pv-uni.htm), dove si occupò nei primi anni del
settore dei manoscritti, completandone la catalogazione da tempo
interrotta, e della laboriosa revisione del catalogo antico degli
stampati. Nel 1952 venne promosso bibliotecario di seconda classe,
svolgendo le funzioni di vicedirettore di [Gustavo Vinay](vinayg.htm), e
nel 1954 bibliotecario di prima classe.\
Nel novembre 1955, quando Vinay lasciò la Biblioteca per la carriera
universitaria, venne incaricato della direzione dell\'istituto e dopo
alcuni anni ne fu nominato direttore a pieno titolo. Durante la sua
direzione ampliò e rinnovò la sede della Biblioteca (1962) e avviò la
catalogazione delle cinquecentine (1963). Nel 1966 venne promosso
direttore di prima classe e nel giugno 1973 lasciò il servizio,
usufruendo delle facilitazioni per il pensionamento anticipato, con la
qualifica di dirigente superiore.\
Socio dell\'Associazione italiana biblioteche dal 1951 al 1992,
partecipò a diversi suoi congressi nazionali negli anni Cinquanta e
Sessanta.\
Coltivò particolarmente le relazioni con il mondo bibliotecario
angloamericano: nel 1964 pubblicò un articolo sulle biblioteche
universitarie italiane nella rivista americana «Library trends»,
tradusse per il «Bollettino d\'informazioni AIB» e per «Accademie e
biblioteche d\'Italia» gli articoli di Robert Vosper (1962) e di Arthur
T. Hamlin (1965) sulla condizione delle biblioteche universitarie nel
nostro paese e nel 1966, con una borsa dell\'Unesco, compì un viaggio di
studio nelle biblioteche universitarie inglesi e francesi. Oltre ad
interventi sui problemi delle biblioteche universitarie, pubblicò alcuni
articoli di carattere storico-bibliografico e sulla Biblioteca di
Pavia.\

Oltre all\'attività professionale, aveva coltivato inizialmente
interessi di filologia classica, pubblicando un\'edizione universitaria
con introduzione, traduzione e commento della *Vita di Flaminino* di
Plutarco (Milano: Marzorati, 1952) e un saggio su Archiloco (1954), ma a
partire dal 1954 si dedicò alla letteratura inglese e americana,
collaborando ad «Aut aut», alla «Nuova Antologia» e a riviste
specializzate. I volumi e saggi di anglistica (su Shakespeare, Dryden,
ecc.) pubblicati negli anni Cinquanta e Sessanta gli valsero nel 1969 la
libera docenza in lingua e letteratura inglese e, dall\'anno successivo,
l\'incarico di insegnamento della materia nella Facoltà di lettere e
filosofia dell\'Università di Pavia. Nella facoltà era stato dal 1960
assistente volontario di letteratura inglese.\
Dedicatosi interamente all\'insegnamento universitario dopo il
collocamento a riposo dalle biblioteche, pubblicò vari altri lavori,
soprattutto d\'interesse shakespeariano; curò inoltre la biblioteca
dell\'Istituto di lingua e letteratura inglese (di cui fu anche
direttore) e poi del Dipartimento di lingue e letterature straniere
moderne.

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 254.

*Lui, chi è?*  2ª ed. Torino: Editrice torinese, \[1971?\], vol. 1, p.
1255.

*Scritti in ricordo di Silvano Gerevini*, a cura di Tomaso Kemeny e Lia
Guerra. Firenze: La nuova Italia, 1994 (con un elenco delle principali
pubblicazioni, p. 9).

Marco Brusa. [*Bibliografia degli scritti di Silvano
Gerevini*](BibliografiaGerevini.pdf). 2014.

Marco Brusa. [*Breve profilo biografico di Silvano Gerevini (1922-1992)
con un elenco dei suoi scritti e cenni sulla biblioteca dell\'Istituto
da lui diretto*](http://aibstudi.aib.it/article/view/11781/). (Profili).
«AIB studi», 58 (2018), n. 2, p. 293-318.

Si ringrazia vivamente Marco Brusa.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-03-13, ultimo aggiornamento 2020-05-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gerevini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
