![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](santoro.gif){height="250"}

## Santoro, Caterina

(Palermo 14 settembre 1899 -- Milano 9 novembre 1992)

Dopo gli studi iniziati in Sicilia, si laureò in lettere all\'Università
di Milano nel 1922, con una tesi di diplomatica. Frequentò anche la
Scuola di archivistica e paleografia dell\'Archivio di Stato di Milano,
dove fu allieva di Cesare Manaresi.\
Nel 1922 entrò per concorso, come assistente, all\'Archivio storico
civico di Milano, di cui divenne conservatrice nel 1930.\
Nel 1935 curò l\'acquisizione della Biblioteca Trivulziana da parte del
Comune di Milano e ne assunse la direzione, unita a quella
dell\'Archivio storico civico.\
Conseguita nel gennaio 1939 la libera docenza in paleografia e
diplomatica, tenne dei corsi liberi della materia da quell\'anno nella
Facoltà di lettere e filosofia dell\'Università di Milano e dal 1944/45
ricoprì per incarico l\'insegnamento di Biblioteconomia e bibliografia.
Nel 1953 passò all\'insegnamento di Paleografia e diplomatica e dal 1960
fu anche direttrice dell\'Istituto di paleografia, biblioteconomia e
archivistica e della Scuola di perfezionamento per archivisti e
bibliotecari.\
Antifascista, partecipò alla Resistenza e nel 1944 si iscrisse al
Partito comunista italiano. Nel 1954 compì un viaggio in Russia, dove
era già stata, segretamente, nel 1934.\
Partecipò al Congresso di Palermo sulle biblioteche popolari e fu tra i
sette bibliotecari che lì diedero vita il 15 novembre 1948 alla [Sezione
Lombardia](/aib/stor/sezioni/lom.htm) della ricostituita Associazione
italiana biblioteche. Fu presente poi a tutti i congressi nazionali
dell\'Associazione dal 1951 agli anni Sessanta e nel 1954 venne eletta
nel Comitato regionale lombardo.\
Pubblicò i cataloghi dei codici miniati (1958) e dei manoscritti
medievali (1965) della Trivulziana ed edizioni di documenti
dell\'Archivio storico civico, vari cataloghi di mostre o volumi
illustrativi della Biblioteca, un sintetico profilo de *L\'arte della
stampa a Milano* (1960) e numerosi importanti lavori bibliografici, di
paleografia e diplomatica, storici, eruditi e di costume, fra i quali
due monografie sulle magistrature milanesi dal Duecento al primo
Cinquecento (1968) e sugli Sforza (1968) e una raccolta di proverbi
milanesi (1966).\

Lasciò la direzione della Biblioteca Trivulziana e dell\'Archivio
storico civico nel 1965, per limiti d\'età.\
Fu inoltre membro della Deputazione di storia patria per la Lombardia e
della Società storica lombarda (di cui fu anche consigliere) e nel 1966
venne insignita della medaglia d\'oro della Presidenza della Repubblica
per i benemeriti della cultura.

Alberto Petrucciani

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 848.

*Poetesse e scrittrici*, a cura di Maria Bandini Buti. Vol. 2. Roma:
Istituto editoriale italiano Bernardo Carlo Tosi, 1942 (Enciclopedia
biografica e bibliografica italiana; 6), p. 212, con una fotografia.

*Chi è?: dizionario biografico degli italiani d\'oggi*, 5ª ed., Roma:
Filippo Scarano, 1948, p. 830; 6ª ed., Roma: Filippo Scarano, 1957, p.
496; 7ª ed., Roma: Filippo Scarano, 1961, p. 608.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1382.

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 178.

*Ritratti* \[*Caterina Santoro*\]. «Almanacco dei bibliotecari
italiani», 1965, p. 206, con una fotografia.

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 491.

Giuseppe Scarazzini. *Omaggio a Caterina Santoro*. «Archivi e cultura»,
2 (1968), n. 1/2, p. 64-78, con l\'elenco delle pubblicazioni.

Caterina Santoro. *Scritti rari e inediti*. \[Milano\]: Università degli
studi di Milano, 1969. XXX, 324 p.: tav., 1 ritratto. Contiene: Gino
Barbieri, *Caterina Santoro e la sua personalità culturale e
scientifica*, p. XV-XX; Maria Franca Baroni, *Scritti di Caterina
Santoro*, p. XXI-XXX.

r\. f. \[Rachele Farina\]. *Santoro Caterina*. In: *Dizionario
biografico delle donne lombarde 568-1968*, a cura di Rachele Farina.
Milano: Baldini & Castoldi, 1995, p. 975-976, con una fotografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-03-13, ultimo aggiornamento 2021-03-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/santoro.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
