![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](delia.gif)

## D\'Elia, Giuseppe

(Terlizzi BA 30 ottobre 1859 -- Napoli 1929?)

Dopo la licenza liceale si iscrisse alla Facoltà di medicina
dell\'Università di Napoli ma non concluse gli studi.\
Entrò nella carriera delle biblioteche governative dal 1º maggio 1879,
come sottobibliotecario, lavorando inizialmente alla Biblioteca
governativa di Cremona e poi, dal 1882, alla Biblioteca nazionale di
Napoli.\
Nel gennaio 1898 venne promosso sottobibliotecario di 1ª classe e dal 1º
gennaio 1906, per merito, bibliotecario di 4ª classe; aveva nel
frattempo conseguito, nell\'aprile 1893, il diploma di abilitazione
allora richiesto per la categoria superiore.\
Dopo molti anni alla Biblioteca universitaria di Napoli, venne
incaricato, dalla fine del 1899, della direzione della Biblioteca
Brancacciana. Passò poi da febbraio 1901 alla Biblioteca nazionale,
salvo per un periodo (da aprile 1907 a luglio 1911) ancora alla
Biblioteca universitaria.\
Nel 1904 venne destinato alla direzione della Biblioteca universitaria
di Catania e nel 1911 a quella della Biblioteca universitaria di Messina
ma in entrambi i casi, a quanto pare, riuscì a far ritirare il
provvedimento e rimanere a Napoli.\
Resse dal 1917 la direzione della [Biblioteca nazionale di
Napoli](/aib/stor/teche/na-naz.htm), mentre [Emidio
Martini](martini.htm) si dedicava a curare la catalogazione dei
manoscritti di tutte le biblioteche napoletane. Nel 1919 venne promosso
direttore di biblioteca di 2ª classe.\
Lasciò la reggenza della Biblioteca nazionale nell\'ottobre 1925,
all\'arrivo di [Gaetano Burgada](burgada.htm), assumendo la direzione
della [Biblioteca universitaria](/aib/stor/teche/na-uni.htm), che tenne
fino al collocamento a riposo, nel febbraio 1929.\
Fu socio della Società bibliografica italiana dal 1897 fino almeno al
1908 e presidente della Sezione di Napoli della Federazione dei
funzionari delle biblioteche governative nel 1906.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 464.

Guerriera Guerrieri. *La Biblioteca nazionale \"Vittorio Emanuele III\"
di Napoli*. Milano; Napoli: Ricciardi, 1974, p. 62-63, 154, 166.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 58 e 186.

Maria Gabriella Mansi. *Giuseppe D\'Elia*. In: *Dizionario biografico
dei soprintendenti bibliografici (1919-1972)*. Bologna: Bononia
University Press, 2011, p. 242-250.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-05, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/delia.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
