![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](battolini.jpg){height="250"}

## Battolini, Ferruccio

(La Spezia 1º settembre 1923 - La Spezia 15 febbraio 2007)

Figlio di Attilio, militante socialista e antifascista, si laureò in
Lettere all\'Università di Torino.\
Partecipò alla Resistenza con il nome di battaglia \"Poeta\" e fu poi
dal 1946 al 1951 assessore comunale alla Spezia.\
Lavorò per molti anni, dal dicembre 1952 e inizialmente come ordinatore,
alla [Biblioteca civica Ubaldo Mazzini](/aib/stor/teche/sp-civ.htm)
della Spezia, che diresse negli anni Ottanta, dando avvio tra l\'altro
al Sistema bibliotecario urbano (1986). Fu anche coordinatore culturale
del Comune e promotore di numerosi eventi. Venne collocato a riposo nel
marzo del 1987.\
Socio per molti anni dell\'Associazione italiana biblioteche, fece parte
del Comitato esecutivo regionale della [Sezione
Liguria](/aib/stor/sezioni/lig.htm) nel triennio 1983-1985 e poi
nuovamente dal 1985 al 1987.\
Corrispondente di diversi quotidiani (&laquoIl Lavoro», &laquoPaese
sera» e particolarmente «La Nazione») con articoli soprattutto di
critica d\'arte e storia locale, negli anni Sessanta fondò e diresse la
rivista di lettere e arti «Nuove dimensioni» (1961-1964) e curò i
«Quaderni d\'arte». Collaborò anche a «Cenobio», a «Il ponte» e ad altre
riviste.\
Collezionista d\'arte contemporanea, donò nel 2000 una ricca raccolta di
opere artistiche al Centro di arte moderna e contemporanea della
Spezia.\
Dal 1996 presiedette l\'Associazione culturale \"Arteelibertà\", da lui
fondata e con sede presso la Biblioteca civica P.M. Beghi. Qui sono
conservate le sue carte, compreso il carteggio.\
Nel 2004 fu nominato commendatore e nel 2017 gli è stata intitolata una
sala per riunioni e corsi della Biblioteca Beghi della Spezia.

Patrizia Gallotti

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 124.

*Tra memoria e progetto: bibliografia degli scritti di Ferruccio
Battolini, 1949-2000*. La Spezia: Agorà, 2000. XIII, 110 p.: ill., 1
ritratto. ISBN 88-87218-29-3. Contiene anche: Marzia Ratti, *Esercizio
critico come valore*, p. IX-X. Patrizia Gallotti, *Un autore in primo
piano*, p. XI-XIII.

Patrizia Gallotti. [*Ferruccio Battolini: un
ricordo*](http://www.csb-scpo.unige.it/aib/va08_1.pdf). «Vedi anche», 16
(2008), n. 1, p. 12-13, con una fotografia.

Bruno Corà. [*Ricordo del
presidente*](http://www.arteliberta.it/Pdf/Ricordo_del_Presidente.pdf).
\<http://www.arteliberta.it/Pdf/Ricordo_del_Presidente.pdf>. Intervista
a Battolini, con una fotografia.

Laura Lotti. *Nuove dimensioni: una rivista degli anni Sessanta*.
Tricase: Youcanprint, 2015. 109 p.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-01-22, ultimo aggiornamento 2021-01-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/battolini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
