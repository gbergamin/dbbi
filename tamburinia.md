![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tamburinia.jpg){height="250"}

## Tamburini, Antonio

(Torino 14 luglio 1915 -- Rapallo GE 25 agosto 1993)

Figlio di [Gino](tamburinig.htm), dopo aver seguito la Scuola di
archivistica, paleografia e diplomatica annessa all\'Archivio di Stato
di Torino, nel biennio 1934-1936, si laureò in lettere all\'Università
di Napoli nell\'ottobre 1938, con una tesi in storia dell\'arte su *La
Certosa di San Martino*, e ottenne l\'abilitazione all\'insegnamento di
italiano e storia nelle scuole secondarie.\
Entrò nei ruoli delle bibliotehe governative dal 1º luglio 1940 come
bibliotecario aggiunto, destinato a prestare servizio alla Biblioteca
universitaria di Napoli (città dove il padre dirigeva allora la
Nazionale).\
Dal maggio 1942 fu trasferito alla Biblioteca universitaria di Genova, a
seguito dello spostamento del padre, ma venne ancora trattenuto a Napoli
fino a luglio. Dal novembre 1942 al febbraio 1943 fu mandato in missione
in Dalmazia dove, insieme ad altri due giovani bibliotecari, ebbe
l\'incarico di costituire o riordinare le biblioteche civiche di Zara,
Spalato e Sebenico. Nel dicembre 1947 fu promosso bibliotecario e dal
giugno 1948 bibliotecario di prima classe.\
Dopo la morte del padre, nell\'aprile 1950, divenne vicedirettore della
Biblioteca universitaria.\
Nel febbraio 1952, a seguito della separazione delle soprintendenze
dalla direzione delle biblioteche, fu nominato soprintendente
bibliografico per le provincie di Genova, Imperia, La Spezia, Massa e
Savona.\
Rientrato alla [Biblioteca universitaria di
Genova](/aib/stor/teche/ge-uni.htm) nell\'ottobre del 1956, ne fu
direttore dal luglio 1964 al giugno 1973. Promosso direttore di
biblioteca di 3ª classe da dicembre 1960, raggiunse il grado di
direttore di prima classe nel luglio 1965 e poi, con la riforma dal
1972, fu inquadrato nella qualifica di dirigente superiore. Chiese il
collocamento a riposo dal 1º luglio 1973.\

Alla Biblioteca universitaria si dedicò alla revisione delle sale di
consultazione, e in particolare della sezione di storia, al catalogo per
soggetti e poi soprattutto alla redazione dell\'inventario dei
manoscritti, vasta opera rimasta dattiloscritta, che comprendente la
schedatura di 2790 volumi, in gran parte miscellanei, corredata da
indici su schede. Compilò anche il catalogo degli incunaboli e si occupò
della schedatura dei manoscritti e degli incunaboli del Fondo Gaslini (i
cataloghi sono poi stati pubblicati a cura di Oriana Cartaregia per i
manoscritti, nel 1991, e di Donatella Benazzi per gli incunaboli, nel
1996).\
Dal 1942 al 1951 fu anche docente di lettere ai corsi serali
dell\'Istituto tecnico parificato di Sampierdarena.\
Socio dell\'Associazione italiana biblioteche dal 1946, fu
vicepresidente della [Sezione ligure](/aib/stor/sezioni/lig.htm) dal
1953 al 1957 e dal 1961 al 1965, facendo poi ancora parte del comitato
regionale dal 1965 al 1971.

Simonetta Buttò

*[Antonio Tamburini e i cataloghi
dell\'Universitaria](tamburinia2.jpg)*. «Vedi anche», 5 (1993) n. 4, p.
6. Commemorazione tenuta nella Biblioteca universitaria di Genova il 10
dicembre, nella nona Settimana dei beni culturali.

Angela Franca Bellezza. *Antonio Tamburini e i cataloghi della
Biblioteca universitaria di Genova*. «Accademie e biblioteche
d\'Italia», 64 (1994), n. 3/4, p. 89-101.

Angela Franca Bellezza. *Antonio Tamburini e i cataloghi della
Biblioteca universitaria di Genova*. Premessa di Anna Maria Dall\'Orso
Bellezza. Ed. rinnovata ed ampliata. Genova: AIB, Sezione ligure, 1997.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 167-168 (voce di Simonetta Buttò).

Ernesto Bellezza. *Antonio Tamburini*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 576-581 (con alcuni altri riferimenti bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2021-03-08, a cura di a cura di
[Simonetta Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tamburinia.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
