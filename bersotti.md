![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Bersotti, Paolo

(Firenze 23 novembre 1860 -- Firenze 6 luglio 1931)
:::

Dopo la licenza liceale, entrò nella carriera delle biblioteche
governative dal 1º settembre 1880, come alunno assistente alla
Biblioteca nazionale centrale di Firenze.\
Nel gennaio 1883, vinto il concorso per assistente di 4ª classe, venne
destinato alla Biblioteca universitaria di Padova. Promosso assistente
di 3ª classe con destinazione alla Biblioteca universitaria di Cagliari,
fu trattenuto a Padova per impellenti lavori da portare a termine.\
Nel giugno 1884 ritornò alla Nazionale di Firenze, col grado di
assistente di 2ª classe. Nel 1885, nominato assistente di prima classe,
fu destinato alla Biblioteca governativa di Lucca, ma nel 1886,
inquadrato nella nuova qualifica di sottobibliotecario di 3ª classe,
ritornò alla Nazionale fiorentina. Fu poi promosso sottobibliotecario di
2ª classe nel dicembre 1890 e di prima classe nel febbraio 1901.\
Nel frattempo, nel 1900, gli fu proposto di trasferirsi alla Biblioteca
universitaria di Sassari e prenderne la direzione, ma declinò
l\'incarico, rimanendo alla Nazionale di Firenze. In Biblioteca ebbe il
compito di gestire, da solo, tutte le pratiche del prestito locale ed
esterno.\
Con la riforma del 1919 passò al grado di bibliotecario e frequentemente
sostituì il prefetto [Salomone Morpurgo](morpurgo.htm). Quando Morpurgo,
nel giugno 1923, ottenne l\'aspettativa per malattia, il Ministero lo
designò dal 1º luglio quale bibliotecario direttore facente funzioni,
incarico che coinvolgeva anche la direzione della Soprintendenza
bibliografica della Toscana e che doveva concludersi nel giugno
successivo ma si protrasse fino al settembre 1924, quando a dirigere la
[Biblioteca nazionale centrale di Firenze](/aib/stor/teche/fi-naz.htm)
fu chiamato [Angelo Bruschi](bruschi.htm).\
Venne collocato a riposo dal 1º luglio 1931.\
Aderì alla Società bibliografica italiana e risulta fra i soci dal 1897
fino almeno al 1901.

Antonio Giardullo

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 178-179.

Antonio Giardullo. *Da alunno ad assistente di 4ª classe nelle
biblioteche governative: un concorso pubblico del 1882*. «Nuovi annali
della Scuola speciale per archivisti e bibliotecari», 33 (2019), p.
199-211.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-21, ultimo aggiornamento 2022-08-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bersotti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
