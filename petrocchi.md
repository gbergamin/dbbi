![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](petrocchi.jpg){height="250"}

## Petrocchi, Giorgio

(Tivoli RM 13 agosto 1921 -- Roma 7 febbraio 1989)

Figlio di un dirigente del Ministero dell\'educazione nazionale, si
laureò in giurisprudenza all\'Università di Roma nel 1942, con una tesi
di storia del diritto italiano.\
Entrò per concorso nei ruoli della carriera direttiva delle biblioteche
pubbliche statali dal 1º luglio 1951, come vicebibliotecario, destinato
alla Biblioteca Angelica di Roma, dove si occupò fra l\'altro dei
manoscritti dell\'Arcadia, ma fu comandato poco dopo all\'Ufficio stampa
del Ministero della pubblica istruzione, che diresse per alcuni anni.
Dal luglio 1952 fu promosso bibliotecario di 2ª classe.\
Socio dell\'Associazione italiana biblioteche negli anni Cinquanta,
partecipò al primo Congresso del dopoguerra, tenuto a Milano e Lecco nel
1951. Collaborò con vari articoli all\'«Almanacco dei bibliotecari
italiani».\
Nominato professore di letteratura italiana all\'Università di Messina
dal gennaio 1956, passò nel 1961 alla Facoltà di magistero
dell\'Università di Roma, di cui fu anche preside per molti anni, ma
continuò sempre a interessarsi al mondo delle biblioteche.\
Membro del Consiglio direttivo dell\'Ente nazionale per le biblioteche
popolari e scolastiche dal 1967 al 1975, fu il successore di
[Ferrabino](ferrabino.htm) come presidente del Centro nazionale per il
catalogo unico. Nel gennaio 1979 tenne una relazione su *La formazione
professionale del bibliotecario* alla Conferenza nazionale delle
biblioteche italiane tenuta a Roma sul tema \"Per l\'attuazione del
sistema bibliotecario nazionale\".\
Autore di numerosi volumi di critica letteraria, curò l\'edizione
critica della *Divina Commedia*. Fu anche socio dell\'Accademia dei
Lincei (corrispondente dal 1975 e nazionale dal 1983), membro
dell\'Accademia della Crusca e di altri sodalizi scientifici,
vicepresidente del Consiglio universitario nazionale (dal 1979 al 1986),
redattore dell\'*Enciclopedia italiana*.

Simonetta Buttò

Domenico Consoli. *[Petrocchi,
Giorgio](http://www.treccani.it/enciclopedia/giorgio-petrocchi_%28Enciclopedia-Dantesca%29/)*.
In: *Enciclopedia dantesca*. Vol. 4. Roma: Istituto della Enciclopedia
italiana, 1973, p. 458.

Renzo Frattarolo. *Per Giorgio Petrocchi*. «Accademie e biblioteche
d\'Italia», 57 (1989), n. 1, p. 56-62, con elenco degli scritti.

Lucio Felici. *Giorgio Petrocchi*. «Strenna dei romanisti», 1989, p.
637-639.

Renzo Frattarolo. *Per Giorgio Petrocchi*. «Rassegna di cultura e vita
scolastica», 43 (1989), n. 3/4, p. 8.

Mario Petrucciani. *Giorgio Petrocchi*. (Membri dell\'Istituto
scomparsi). «Studi romani», 37 (1989), n. 3/4, p. 341-343, con una
fotografia.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 142-143 (voce di Simonetta Buttò).

Gruppo dei romanisti. *Romanisti di ieri: sommario di notizie
bibliografiche dei soci scomparsi fino al 2002*, redatto a cura di
Manlio Barberito, Umberto Mariotti Bianchi, Antonio Martini ed Armando
Ravaglioli. \[Roma\]: Gruppo dei romanisti, 2002, p. 107.

Guido Lucchini. *[Petrocchi,
Giorgio](http://www.treccani.it/enciclopedia/giorgio-petrocchi_%28Dizionario-Biografico%29/)*.
In: *Dizionario biografico degli italiani*. Vol. 82. Roma: Istituto
della Enciclopedia italiana, 2015, p. 719-723, con ulteriori riferimenti
bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/petrocchi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
