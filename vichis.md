![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](vichis.jpg){height="250"}

## Vichi Santovito, Nella

(Livorno 22 maggio 1887 -- Roma 20 aprile 1979)

Dopo il diploma al Liceo Galvani di Bologna si iscrisse alla Facoltà di
lettere, vincendo una borsa di studio della Deputazione provinciale, dal
1906 al 1911, e frequentando contemporaneamente il biennio della Scuola
di magistero, Sezione di filologia, che concluse con successo nel maggio
1910, poco prima di laurearsi in lettere classiche con una tesi, su *I
miti di Bacchilide*, che le valse la medaglia d\'oro dell\'Università di
Bologna.\
Insegnò come supplente al Ginnasio parificato di Cento nel 1910/11 e poi
negli istituti magistrali ed entrà in ruolo come insegnante di lingua
italiana nel 1912/13 alla scuola complementare dell\'Aquila.\
Dal 16 aprile 1913, vinto il concorso per le biblioteche governative, fu
assunta come sottobibliotecaria reggente e destinata alla Biblioteca
Estense di Modena, dove, sotto la guida di [Giuseppe
Fumagalli](fumagalli.htm) e poi di [Domenico Fava](favad.htm), si occupò
di catalogazione, di manoscritti e di autografi moderni, del prestito,
ma anche dell\'economato, data la carenza di personale.\
Nell\'agosto 1917 ottenne il trasferimento alla Biblioteca Angelica di
Roma. Promossa sottobibliotecaria di 4ª classe alla fine del 1918, da
novembre 1919 fu destinata alla Biblioteca nazionale centrale di Roma,
dove rimase per molti anni. Con la riforma delle carriere divenne
bibliotecaria dall\'agosto 1924 e fu poi promossa bibliotecario
direttore di 2ª classe da luglio 1928. Alla Nazionale di Roma, in quegli
anni, fu a capo dei servizi al pubblico, partecipò alla revisione del
catalogo in base alle nuove Regole ministeriali del 1922, fu per breve
tempo responsabile della sezione manoscritti e incaricata del
«Bollettino delle opere moderne straniere».\

Assunta momentaneamente la reggenza della [Biblioteca nazionale centrale
di Roma](/aib/stor/teche/rm-naz.htm) nel luglio 1933, dopo il
pensionamento di [Giuliano Bonazzi](bonazzi.htm), con la scomparsa del
suo successore, [Federico Ageno](ageno.htm), il 1º gennaio 1935 venne
nominata direttrice, assumendo anche l\'incarico di soprintendente per
il Lazio e l\'Umbria, che tenne fino al 1952, quando gli uffici di
soprintendenza furono separati dalla direzione delle biblioteche. In
questa veste in una prima fase si occupò prevalentemente della
catalogazione dei fondi di pregio presenti sui territori della
circoscrizione, ma successivamente anche dei servizi di pubblica
lettura, del restauro dei volumi danneggiati e della formazione del
personale destinato alle biblioteche popolari e scolastiche.\
Alla Biblioteca nazionale portò avanti lo sviluppo dell\'Emeroteca e
della Sezione di cultura generale per adeguarle alle esigenze di un
pubblico più vasto rispetto a quello degli studiosi, ai quali era
riservato il secondo piano. Durante la Seconda guerra mondiale,
organizzato il ricovero dei materiali di maggiore pregio, la Biblioteca
non subì danni e continuò a funzionare anche sotto l\'occupazione
nazista.\
Dal 1951 fece parte del Comitato direttivo del Centro nazionale per il
catalogo unico delle biblioteche italiane; fu poi relatrice della
commissione per le *Regole per la compilazione del catalogo alfabetico
per autori nelle biblioteche italiane* (1956).\
Lasciata la Biblioteca nazionale centrale di Roma il 30 giugno 1955,
divenne ispettrice generale bibliografica e andò poi in pensione dal 1º
marzo 1957.\
Fu membro della Commissione centrale per le biblioteche, del Consiglio
nazionale dell\'educazione, delle scienze e delle arti e, nel
dopoguerra, del Consiglio superiore delle accademie e biblioteche e del
Consiglio direttivo dell\'Ente nazionale per le biblioteche popolari e
scolastiche.\
Socia dell\'Associazione italiana biblioteche dalla fondazione (1930),
fu membro del [Consiglio direttivo](/aib/stor/cariche30.htm) dal 1936
all\'interruzione bellica e, nell\'immediato dopoguerra, del [Comitato
provvisorio centrale](/aib/stor/cariche46.htm) (1948-1951); poi, come
presidente della [Sezione di Roma](/aib/stor/sezioni/laz.htm)
(1949-1957), componente del primo [Consiglio
direttivo](/aib/stor/cariche51.htm) (1951-1954), presieduto da
[Alessandro Casati](casati.htm).

Simonetta Buttò

A. A. \[Alda Angelini\]. *Ritratti* \[*Nella Vichi Santovito*\].
«Almanacco dei bibliotecari italiani», 1952, p. 194, con un disegno.

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 178.

Nella Santovito Vichi. *La Vittorio Emanuele se ne va*. «Almanacco dei
bibliotecari italiani», 1973, p. 197-211: 206-208.

Nella Santovito Vichi. *I cento anni della Biblioteca Vittorio
Emanuele*. «Cronache d\'altri tempi», 23 (1976), n. 263, p.
\[3\]-\[10\].

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 160 (voce di Giorgio De Gregori).

Simonetta Buttò. *Nella Vichi Santovito*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 609-621, con l\'elenco degli scritti e ulteriori
riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-12-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vichis.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
