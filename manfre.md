![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](manfre.jpg){height="250"}

## Manfré, Guglielmo

(Crevalcore BO 23 dicembre 1920 -- Crevalcore BO 11 settembre 2009)

Conseguì la laurea in lettere all\'Università di Bologna nel 1942 e
nell\'agosto di quell\'anno fu richiamato alle armi. Dal giugno 1944
all\'aprile 1945 combatté in una formazione partigiana
dell\'Emilia-Romagna. Dal 1946 insegnò nelle scuole medie statali, non
di ruolo. Pubblicò già a partire dal 1941 alcuni saggi di storia romana,
seguiti da una monografia nel 1947 e ancora, fino agli anni Sessanta, da
qualche altro contributo nello stesso ambito.\
Entrò nella carriera delle biblioteche governative il 16 maggio 1949,
come vicebibliotecario, tra i vincitori del concorso riservato ai reduci
bandito l\'anno precedente, e lavorò nei primi anni alla Biblioteca
universitaria di Bologna.\
Nel novembre 1951 fu promosso bibliotecario di 2ª classe e poi dal 1º
luglio 1953 venne nominato soprintendente bibliografico per le province
di Verona, Vicenza, Trento e Bolzano. La Soprintendenza, con sede a
Verona, era stata istituita nel 1935 ma fino a quel momento, salvo brevi
periodi, era rimasta affidata al soprintendente di Venezia. Nel dicembre
1954 venne promosso bibliotecario di prima classe e nel luglio 1961
direttore di biblioteca di 3ª classe.\
Socio dell\'Associazione italiana biblioteche almeno dal 1954, partecipò
costantemente ai suoi congressi e nel 1955 venne eletto nel Comitato
regionale della [Sezione del Veneto occidentale, Trentino e
Alto-Adige](/aib/stor/sezioni/ven-oc.htm). Fu poi confermato e nominato
presidente della Sezione per i trienni 1958-1961 e 1961-1964, ma lasciò
la carica nel gennaio 1964 per il suo trasferimento da Verona.
All\'assemblea di Chianciano (7-9 ottobre 1960) appoggiò l\'ordine del
giorno Cecchini per una maggiore caratterizzazione professionale
dell\'AIB e venne eletto nel [Comitato direttivo
provvisorio](/aib/stor/cariche60.htm) che resse l\'Associazione fino al
maggio 1961. In quell\'anno venne eletto come supplente nel [Collegio
dei probiviri](/aib/stor/cariche60.htm). Fu poi chiamato a far parte
della Commissione ministeriale per i problemi delle biblioteche degli
enti locali e della Commissione dell\'AIB per i rapporti con il
Ministero della riforma burocratica. In questo periodo si impegnò anche
nell\'attività sindacale, all\'interno della CISL.\

Dal 1º marzo 1963 venne trasferito alla direzione della [Biblioteca
universitaria di Bologna](/aib/stor/teche/bo-uni.htm), succedendo ad
[Antonio Toschi](toschi.htm). Nel febbraio 1966 fu promosso direttore di
biblioteca di prima classe.\
Dal 1º settembre 1967, a seguito del pensionamento di [Guerriera
Guerrieri](guerrieri.htm), venne nominato soprintendente bibliografico
per la Campania e la Calabria. Andò a riposo il 31 dicembre 1972,
usufruendo delle agevolazioni per l\'esodo dei dirigenti.\
Nel 1970 era stato eletto nel Comitato regionale della [Sezione
Campania](/aib/stor/sezioni/cam.htm) dell\'AIB e venne confermato per il
triennio 1973-1976. Compare poi ancora negli elenchi dei soci fino al
1984.\
Insegnò Bibliografia e biblioteconomia alla Facoltà di magistero
dell\'Università di Napoli, come professore incaricato dall\'anno
accademico 1972/73 al 1980/81, e alla Scuola di perfezionamento per
bibliotecari, passando poi all\'Istituto universitario Suor Orsola
Benincasa fino al 1984. Nel 1978 pubblicò la ben nota e utilissima
*Guida bibliografica per gli studenti di lettere e filosofia e di
magistero*.\
Fu anche, fino alla morte, socio onorario dell\'Accademia di
agricoltura, scienze e lettere di Verona. Negli ultimi anni tornò a
vivere a Crevalcore.\
Collaborò con articoli e recensioni su temi di bibliografia,
biblioteconomia e storia del libro ad «Accademie e biblioteche
d\'Italia» (di cui curò nel 1989 insieme a Giovanni Solimine gli indici
delle prime cinquanta annate), al «Bollettino d\'informazioni AIB», a
«La parola e il libro», all\'«Almanacco dei bibliotecari italiani» (con
un profilo di [Carlo Frati](frati.htm), nel 1955) e ad altri periodici.\
La sua biblioteca professionale è conservata presso la Facoltà di
conservazione dei beni culturali dell\'Università della Tuscia.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 926.

*Chi è?: dizionario biografico degli italiani d\'oggi*. 7ª ed. Roma:
Filippo Scarano, 1961, p. 404.

*Lui, chi è?* Torino: Editrice torinese, \[1969\], vol. 2, p. 107.

*Dizionario biografico dei meridionali*. Vol. 2. Napoli: Istituto
grafico editoriale, 1974, p. 228. Pubblicato nel 1975.

Giovanni Solimine. *Ricordo di Guglielmo Manfré (con una bibliografia
dei suoi scritti)*. «Culture del testo e del documento», n. 33
(set.-dic. 2010), p. 101-105.

Andrea De Pasquale. *Guglielmo Manfrè*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 384-386, con elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-31, ultimo aggiornamento 2022-12-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/manfre.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
