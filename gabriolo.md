![\[AIB\]](/aib/wi/aibv72.gif){align="LEFT" height="72"
width="71"}** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Gabriolo Buonanno, Vittoria

(Milano? 4 luglio 1884 -- Roma 9 dicembre 1951)
:::

Figlia di [Gennaro Buonanno](buonanno.htm) e sorella maggiore di [Maria
Buonanno Schellembrid](schellembrid.htm), si laureò in lettere
all\'Università di Roma nell\'aprile 1908 con una tesi su *Fischart e
Rabelais*, pubblicata due anni dopo. Nel 1904 vi aveva conseguito anche
l\'abilitazione all\'insegnamento del tedesco, lingua che conosceva fin
dall\'infanzia essendo la madre d\'origine bavarese.\
Entrò nella carriera delle biblioteche governative come
sottobibliotecaria reggente dal 1º maggio 1909, essendosi classificata
tra i vincitori del concorso bandito l\'anno precedente, e fu destinata
a prestare servizio alla Biblioteca nazionale Braidense di Milano.\
Dall\'aprile 1910 venne trasferita alla Biblioteca nazionale centrale
Vittorio Emanuele II di Roma per collaborare con il Comitato nazionale
per la storia del Risorgimento italiano. Nello stesso anno, superato
l\'esame di idoneità all\'ufficio di sottobibliotecario allora previsto,
venne inquadrata in ruolo come sottobibliotecaria di 5ª classe, dal 1º
maggio 1910, e promossa nel novembre 1912 alla 4ª classe. Si occupò in
particolare della Mostra del Risorgimento tenuta nell\'ambito
dell\'Esposizione internazionale romana del 1911 e ne curò il catalogo,
pubblicato due anni dopo.\
Dal gennaio 1913 tornò a lavorare alla Biblioteca Braidense e in
quell\'anno sposò l\'avvocato milanese Silvio Gabriolo, poi combattente
decorato nella Grande guerra, antifascista e membro del gruppo della
rivista «Il caffè» nel 1924-1925.\
Nel maggio 1919 chiese di essere collocata in aspettativa per motivi di
salute e poi nel 1921, allo scadere dei due anni concessi, lasciò
definitivamente il lavoro.\
A Milano fu poi attiva nell\'Unione femminile e nel 1932 presidente
nella sezione milanese della FILDIS, Federazione italiana laureate e
diplomate istituti superiori, sciolta per motivi politici pochi anni
dopo.\
Pubblicò occasionalmente alcuni articoli e traduzioni e collaborò
all\'*Enciclopedia italiana* con voci di letteratura tedesca.

Alberto Petrucciani

c\. a. b. \[Cristina Arcamone Barletta\]. *Vittoria Gabriolo Buonanno*.
(Bibliotecari scomparsi). «Accademie e biblioteche d\'Italia», 19
(1951), n. 5/6, p. 511.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 92 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2021-03-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gabriolo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
