![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](muratori.jpg){height="250"}

## Muratori, Santi

(Ravenna 16 settembre 1874 -- Ravenna 30 dicembre 1943)

Laureato in lettere all\'Università di Bologna nel giugno 1897,
discutendo la tesi con Giosue Carducci, seguì poi anche la Scuola di
perfezionamento in Storia dell\'arte avviata da Adolfo Venturi
all\'Università di Roma.\
Dopo un anno d\'insegnamento al Ginnasio di Pontedera nel 1897/98, fu
chiamato al Ginnasio comunale di Ravenna (poi diventato statale) dal
dicembre 1898 al settembre 1910, dirigendo dal 1908 al 1910 anche il
Museo civico. Vinto il concorso nazionale per i ginnasi superiori, fu
destinato a Ferentino per l\'anno 1910/11, poi a Genova per il 1911/12 e
tornò dall\'ottobre 1912 a insegnare a Ravenna.\
Nel settembre 1913 gli fu affidato l\'incarico, allora non retribuito,
di dirigere la Biblioteca Classense. Nel 1924 lasciò l\'insegnamento,
passando a occuparsi soltanto della Biblioteca, fino alla morte. Ai
locali monumentali che non permettevano adattamenti poté aggiungerne
altri per accogliere il materiale di nuova accessione, tra cui la
collezione dantesca e le raccolte private appartenute a [Corrado
Ricci](ricci.htm) e a Luigi Rava. Dedicò molta cura ai cataloghi,
specialmente quello per soggetti da lui iniziato, e al restauro delle
opere di pregio, e istituì anche un catalogo speciale per il materiale
d\'interesse ravennate.\
Dal 1941 alla morte fu incaricato anche della direzione della Sezione di
Archivio di Stato di Ravenna.\
A Ravenna svolse un\'intensa attività culturale, collaborando anche con
[Corrado Ricci](ricci.htm), Luigi Rava e Silvio Bernicoli in varie
iniziative, spesso relative alla tutela dei monumenti, fra i quali la
tomba di Dante, e alla memoria del poeta, dando vita nel 1914 a una
serie di Letture dantesche e nel 1925 all\'Opera di Dante. Sostenne
anche l\'istituzione del Liceo scientifico nel 1923, coprendo
l\'incarico di preside per un anno, fondò nel 1927 la Società degli
amici dell\'arte e fu socio della Deputazione di storia patria per le
province di Romagna e ispettore bibliografico onorario.\

Fu autore di numerose pubblicazioni soprattutto di storia locale,
dell\'arte e della letteratura, fra le quali una guida della città
(1931) e quella del Museo nazionale di Ravenna (1937), collaborò
assiduamente a importanti riviste locali come «La Romagna» e «Felix
Ravenna» e ad altri periodici, e stese il capitolo su *Le biblioteche
della provincia di Ravenna* per il volume *Tesori delle biblioteche
d\'Italia. Emilia e Romagna* (1932). Nel 2014 è stato pubblicato il
primo volume di una raccolta di tutti i suoi scritti.\
Aderì all\'Associazione italiana biblioteche fin dalla sua fondazione
(1930).\
Le sue carte e il suo carteggio sono conservati nella Biblioteca
Classense.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 278.

Domenico Fava. *Santi Muratori*. «Atti e memorie / Deputazione di storia
patria per le provincie di Romagna», 9 (1943-45), p. 195-199.

Spaldo \[Aldo Spallicci\]. *Ricordo di Santi Muratori*. «La piê», 19
(1946), n. 2, p. 19-21, con una fotografia.

Domenico Fava. *Albano Sorbelli, Santi Muratori, Romeo Galli*. «Rivista
delle biblioteche», 1 (1947), n. 1, p. 125-131.

Antonio Toschi. *Santi Muratori*. «Accademie e biblioteche d\'Italia»,
18 (1950), n. 1/2/3, p. 182-183.

Giovanna Bosi Maramotti. *Nota introduttiva*. In: Santi Muratori.
*Scritti danteschi*, introduzione e note a cura di Giovanna Bosi
Maramotti. Ravenna: Longo, 1991, p. 7-21, con ulteriori riferimenti
bibliografici.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 133 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 320 (che lo dice erroneamente nato nel
1878).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/muratori.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
