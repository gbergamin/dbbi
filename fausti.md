![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fausti.jpg){height="250"}

## Fausti, Luigi

(Campello sul Clitunno PG 18 marzo 1883 - Campello sul Clitunno PG 22
agosto 1943)

Sacerdote, ordinato a Spoleto nel 1906, fu docente al Seminario di
Spoleto, canonico del Duomo e dal 1910 fino alla morte cancelliere della
Curia arcivescovile.\
Studioso di storia locale, pubblicò fra l\'altro vari lavori
sull\'archivio del Duomo (in particolare sulle pergamene e il materiale
musicale), sulla storia dell\'Accademia Spoletina e sulle scuole e la
cultura a Spoleto e, nel 1926, una breve guida della città.\
Diresse la Biblioteca comunale di Spoleto per molti anni, a partire dal
1930, curò il suo trasferimento e la sua riorganizzazione in una nuova
sede, nel 1933, e vi impiantò nuovi cataloghi per autori e per soggetti.
Nel periodo della sua direzione fu assorbita la biblioteca circolante
fondata da Luigi Morandi nel 1867, che aveva cessato l\'attività, e
furono restaurati, a cura del Ministero, diversi incunaboli. Presentò la
Biblioteca, la sua storia e le sue raccolte in un articolo su «Accademie
e biblioteche d\'Italia». Oltre alla direzione della Biblioteca fu
conservatore dell\'Archivio storico comunale.\
Fu anche ispettore bibliografico onorario e insegnante di religione
nelle scuole superiori e di storia dell\'arte nel Liceo statale.\
Per molti anni ricoprì la carica di segretario dell\'Accademia
Spoletina, pubblicando diversi lavori negli «Atti» dell\'Accademia, e fu
membro anche della Deputazione di storia patria per l\'Umbria e
presidente della Commissione diocesana di arte sacra.\
Il Comune di Spoleto gli ha intitolato una via.

Alberto Petrucciani

Luigi Fausti. *La Biblioteca comunale \"Giosuè Carducci\" di Spoleto*.
«Accademie e biblioteche d\'Italia», 7 (1933/34), n. 3/6, p. 278-286.

Giovanni Antonelli. *Mons. cav. Luigi Fausti*. (Necrologi). «Bollettino
della Regia Deputazione di storia patria per l\'Umbria», 40 (1943), p.
227-233, con l\'elenco degli scritti. Pubblicato nel 1945.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-06-26, ultimo aggiornamento 2020-05-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fausti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
