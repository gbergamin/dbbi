![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bertolla.jpg)

## Bertolla, Pietro

(Nimis UD 7 gennaio 1909 -- Mangalore, India 2 giugno 1984)

Sacerdote, ordinato nel dicembre 1932, era nipote dell\'omonimo
sacerdote e storico (Nimis UD 1854-Nimis UD 1936). Studiò nel Seminario
di Udine e quindi dal 1929 a Roma, al Seminario maggiore e al Pontificio
Ateneo Lateranense, dove conseguì la laurea in teologia dogmatica nel
1934 e poi, nel 1948, quella in diritto canonico.\
Professore di varie materie dal 1934 nel Seminario di Castellerio
(Udine), diresse dal 1943 (con nomina formale l\'anno successivo) la
Biblioteca del Seminario arcivescovile di Udine, che mise al sicuro
durante la guerra, in cui il Seminario subì gravi danni, e su cui poi
pubblicò anche un volumetto (*La Biblioteca del Seminario arcivescovile
di Udine*, Udine 1963). Durante la sua direzione la Biblioteca,
trasferita in nuovi locali più adeguati, venne notevolmente arricchita,
riordinata, catalogata con criteri moderni e aperta ad un regolare
servizio pubblico. Nel 1968 organizzò anche una mostra di manoscritti
liturgici.\
Socio dell\'Associazione italiana biblioteche almeno dal 1962, aderì nel
1972 alla costituzione della Sezione Friuli-Venezia Giulia.\
Fu anche dal 1959 socio dell\'Accademia di scienze lettere e arti di
Udine (e consigliere dal 1970 alla morte), membro della Deputazione
friulana di storia patria (dal 1972, e già corrispondente dal 1965),
della Commissione diocesana per l\'arte sacra e di quella per la
liturgia, di cui fu anche presidente.\
Allievo di mons. Pio Paschini, pubblicò varie opere di storia locale e
religiosa, tra le quali una *Storia di Nimis*, lasciata incompiuta e
edita dopo la sua morte con la collaborazione di [Giovanni
Comelli](comelli.htm) (Udine: Arti grafiche friulane, 1990).\
Le sue carte, d\'interesse soprattutto per la storia locale,
costituiscono l\'Archivio P. Bertolla presso la Biblioteca del Seminario
arcivescovile di Udine, che è stata intitolata al suo nome.

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 70.

*Varietas indivisa: teologia della chiesa locale: studi in onore di
Pietro Bertolla e Aldo Moretti*. Brescia: Paideia, 1983. 228 p. (Scuola
superiore di teologia di Udine e Gorizia; 1) (senza notizie
biografiche).

Luigi De Biasio. *Mons. Pietro Bertolla*. «Memorie storiche
forogiuliesi», 64 (1984), p. 261-262.

Giovanni Zanier. *Monsignor prof. Pietro Bertolla (Nimis 1909 -
Mangalore (India) 1984)*. «Atti dell\'Accademia di scienze lettere e
arti di Udine», 77 (1984), p. 254-258, con l\'elenco degli scritti
principali. Pubblicato nel 1985.

L. \[Luigi\] De Biasio. *Prof. don Pietro Bertolla dell\'Arcidiocesi di
Udine*. (Profili di soci defunti). «Bollettino di informazione /
Associazione bibliotecari ecclesiastici italiani», n. 5 (giu. 1987), p.
21-24, con l\'elenco degli scritti principali.

*Dizionario biografico friulano*. 4ª ed. Udine: Designgraf, 2007, p. 81.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-01, ultimo aggiornamento 2021-01-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bertolla.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
