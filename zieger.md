![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zieger.gif){height="250"}

## Zieger, Antonio

(Trento 23 novembre 1892 -- Trento 20 febbraio 1984)

Dopo gli studi secondari a Trento, frequentò l\'Università di Vienna e
poi, dal 1919, quella di Firenze, dove conseguì la laurea in lettere in
quello stesso anno, con Gaetano Salvemini. Fu poi dal 1920 professore di
lettere all\'Istituto tecnico di Trento.\
Alla fine del 1929 il Ministero dell\'interno chiese a quello
dell\'Educazione nazionale di poterlo impiegare, in mancanza di
personale adatto, per l\'Archivio di Stato di Bolzano, della cui
direzione fu incaricato dal 1930. Nel 1933 venne incaricato di
ricuperare il materiale archivistico trasferito in Austria al tempo
della Prima guerra mondiale. Il 4 gennaio 1935, però, fu sostituito alla
direzione dell\'Archivio da un archivista di carriera, a seguito di
rilievi sulla sua gestione (fra l\'altro continuò a risiedere a Trento
recandosi solo alcuni giorni a Bolzano) e sulla confusione in cui
versava l\'istituto, con gravi rischi di dispersione del materiale.\
Negli anni successivi si occupò tra l\'altro dell\'ordinamento delle
carte del Comune di Merano e, nel 1940, dell\'acquisizione
dell\'archivio comunale di Vipiteno all\'Archivio di Stato di Bolzano,
della cui direzione venne incaricato di nuovo dal 20 maggio 1942.\
Nel 1943 gli fu affidata anche la direzione dell\'Archivio di Stato di
Trento ma entrambi gli incarichi gli vennero revocati dopo l\'8
settembre e sotto l\'occupazione tedesca fu anche incarcerato.\
Dopo la Liberazione, nel maggio 1945, riassunse la direzione
dell\'Archivio di Stato di Trento, mantenendola fino all\'aprile 1947.\
Dal 1º giugno 1945 fu nominato anche commissario straordinario della
Biblioteca comunale di Trento e curò il rientro del materiale sfollato
per proteggerlo dai danni della guerra e la riapertura della Biblioteca
un anno dopo, il 20 maggio del 1946.\

Terminato il suo incarico di direzione della Biblioteca comunale alla
fine di novembre del 1948, tornò all\'insegnamento, fino al 1957, presso
la Scuola media G. Bresadola di Trento.\
Fu autore, fin dagli anni Venti, di numerosi importanti lavori di storia
locale, tra i quali la *Storia del Trentino e dell\'Alto Adige* (Trento
1926, poi *Storia della regione tridentina*, ivi 1968 e 1981); diresse
gli «Studi trentini di scienze storiche» dal 1926 al 1928 e collaborò
all\'*Enciclopedia italiana*. Socio ordinario dal 1923 dell\'Accademia
roveretana degli Agiati, fece parte anche della Deputazione di storia
patria per le Venezie, come socio corrispondente dal 1925, deputato dal
1939 e per qualche anno, dal 1947, anche consigliere. Nel 1973 fu
insignito della medaglia d\'oro dei benemeriti della cultura.\
La sua biblioteca è stata donata nel 1992 dalle figlie alla Biblioteca
dell\'Istituto storico italo-germanico a Trento.

Alberto Petrucciani

Giuliana Nobili Schiera. *La Biblioteca dell\'Istituto storico
italo-germanico a Trento*. (Cronache e notizie). «Le carte e la storia»,
1 (1995), n. 2, p. 108-110.

*Biblioteca comunale e Archivio storico del Comune di Trento: guida alle
sedi alle sezioni e ai servizi: in occasione dell\'inaugurazione della
rinnovata sede centrale nel palazzo dell\'ex Collegio dei Gesuiti di
Trento*. Trento: Comune di Trento, 2002, p. 30-31, con una fotografia.

*Repertorio del personale degli archivi di Stato. Vol. 2: (1919-1946)*,
a cura di Maurizio Cassetti, Ugo Falcone e Maria Teresa Piano Mortari;
con saggio storico-archivistico di Elio Lodolini. Roma: Ministero per i
beni e le attività culturali, Direzione generale per gli archivi, 2012,
p. 83, 269-270, 286, 290-307, 316, 688, 701.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-18, ultimo aggiornamento 2021-02-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zieger.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
