![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ciampoli.jpg){height="250"}

## Ciampoli, Domenico

(Atessa CH 23 agosto 1852 -- Roma 21 marzo 1929)

Laureato all\'Università di Napoli, dove fu allievo di De Sanctis e
Settembrini, insegnò dall\'ottobre 1881 nei licei di Campobasso, Ancona,
Foggia, Acireale e Catania.\
Conseguita la libera docenza in letterature slave (aveva anche compiuto
un soggiorno in Russia nel 1886-1887) e poi anche in letteratura
italiana, insegnò dal 1889 anche nell\'Università di Catania. Inoltre fu
narratore, studioso di letteratura e traduttore dall\'inglese e dal
russo.\
Lasciato nell\'ottobre 1892 l\'insegnamento liceale e anche l\'incarico
universitario, a seguito di una disavventura giudiziaria che l\'aveva
portato in carcere nell\'ottobre 1891 con pesanti accuse cadute in
secondo grado nel 1893, venne riammesso in servizio come professore di
liceo nell\'ottobre 1894, destinato a Cagliari ma in effetti comandato
alla Biblioteca nazionale Marciana di Venezia. Passò poi dal giugno 1897
alla Biblioteca Lancisiana di Roma, dove lavorò alla compilazione del
catalogo dei manoscritti.\
Dal 1º novembre 1898 entrò nel ruolo dei bibliotecari governativi, come
bibliotecario di 6ª classe, destinato alla [Biblioteca universitaria di
Sassari](/aib/stor/teche/ss-uni.htm), di cui assunse la direzione
l\'anno successivo, succedendo a [Giuliano Bonazzi](bonazzi.htm).\
Nel febbraio 1900 venne trasferito, su sua richiesta, alla Biblioteca
nazionale centrale di Roma, poi nel novembre 1907 alla Casanatense.\
Dal 1º settembre 1912 venne nominato alla direzione della Biblioteca
Lancisiana di Roma, sostituendo [Domenico Gnoli](gnolid.htm).\
Nel maggio 1915 venne trasferito alla direzione della [Biblioteca
Angelica](/aib/stor/teche/rm-ang.htm) di Roma, ma dall\'agosto 1918
tornò a reggere la Lancisiana. Venne collocato a riposo dal 16 dicembre
1923, col grado di bibliotecario di 4ª classe che aveva raggiunto nel
dicembre 1909.\

Collaborò a «La bibliofilia» e fra i suoi principali lavori d\'ambito
professionale si ricordano *I codici paleoslavi della R. Biblioteca
nazionale di San Marco* (Roma 1894) e *I codici francesi della R.
Biblioteca nazionale di S. Marco in Venezia* (Venezia 1897). Fu inoltre
autore, tra l\'altro, dei due volumi sulle *Letterature slave* dei
\"Manuali Hoepli\" (Milano 1889-1891) e contribuì alla conoscenza dei
grandi scrittori russi in Italia.\
Fece parte, dal 1924, della Deputazione di storia patria negli Abruzzi.

Simonetta Buttò

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 67-68.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 72 (che lo dice nato nel 1855).

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 101 (che lo dice ancora alla Biblioteca nazionale di
Roma).

*Chi è?: dizionario degli italiani d\'oggi*. Roma: A. F. Formiggini,
1928, p. 147.

\[*Domenico Ciampoli*\]. «La bibliofilia», 31 (1929), n. 8/9, p. 279.

Benedetto Croce. *La letteratura della nuova Italia: saggi critici*.
Vol. 5 (1938). Roma-Bari: Laterza, 1974, p. 190-191.

Luigi Russo. *I narratori (1850-1957)*. 3ª ed. integrata e ampliata.
Milano-Messina: Principato, 1958, p. 93-94.

Raffaele Aurini. *Dizionario bibliografico della gente d\'Abruzzo*. Vol.
5. Teramo: Edigrafital, 1973, p. 209-255, con una fotografia, elenco
degli scritti e bibliografia.

*Dizionario generale degli autori italiani contemporanei*. Firenze:
Vallecchi, 1974, vol. 1, p. 309.

Giorgio Patrizi. [*Ciampoli,
Domenico*](https://www.treccani.it/enciclopedia/domenico-ciampoli_(Dizionario-Biografico)/).
In: *Dizionario biografico degli italiani*. Vol. 25. Roma: Istituto
della Enciclopedia italiana, 1981, p. 146-147 (che indica come data
della morte il 20 marzo).

*Domenico Ciampoli: atti del convegno di studi: Atessa, 21-22 marzo
1981*. Lanciano: Carabba, 1982. 247 p. (Collana di studi e ricerche;
10).

Corrado Pestelli. *Provincia e cosmopolis, la \"petite patrie\" e la
nascita della slavistica italiana: Domenico Ciampoli e le letterature
straniere (con bibliografia e lettere)*, in *Occasioni leopardiane e
altri studî sull\'Otto e sul Novecento*. Roma: Bulzoni, 1998, p.
331-417.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 62-63 (voce di Simonetta Buttò).

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 2, p. 625.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 136-137 (che anticipa al 1884 l\'entrata
nelle biblioteche e indica come data della morte il 20 marzo).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ciampoli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
