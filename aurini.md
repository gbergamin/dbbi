![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](aurini.jpg)\
\
[\[Altra immagine\
(con Giorgio De Gregori)\]](aurini2.jpg)

## Aurini, Raffaele

(Teramo 2 marzo 1910 -- Teramo 27 febbraio 1974)

Provvisto del diploma magistrale, frequentò il corso di laurea in
Scienze coloniali a Napoli, senza completarlo, insegnò in scuole
elementari e collaborò a vari giornali. Dal 1936 al 1944 lavorò alla
Camera di commercio di Teramo.\
Fu assunto nel 1947 con mansioni di aiuto bibliotecario alla Biblioteca
provinciale Melchiorre Delfico di Teramo, dove aveva già svolto un
periodo di volontariato, e ne divenne ben presto l\'animatore,
risultando valido aiuto al direttore e svolgendo mansioni assai
superiori alla sua qualifica. Resse anche la direzione della Biblioteca,
*ad interim*, dal 1968 al 1971.\
Dal 1953, avuto dalla Soprintendenza alle biblioteche dell\'Abruzzo e
Molise l\'incarico di riordinare la Biblioteca comunale Vincenzo Bindi
di Giulianova, vi attese con amorevole cura, recandosi sul posto tre
pomeriggi alla settimana, e tanto bene meritò che dopo alcuni anni,
completato il riordinamento, l\'Amministrazione comunale volle
confermargli l\'incarico mutandolo in quello di direttore della
Biblioteca, ruolo che continuò a svolgere unitamente al suo principale
lavoro alla Provinciale di Teramo.\
In gioventù aveva inoltre curato l\'ordinamento della Biblioteca della
Camera di commercio di Teramo e negli ultimi anni stava collaborando
all\'organizzazione della Biblioteca dell\'Università.\
Eletto nel [Comitato regionale abruzzese](/aib/stor/sezioni/abr.htm)
dell\'Associazione italiana biblioteche alla prima costituzione della
Sezione (1954), venne confermato nel 1958, 1964 e 1967.\
Fu anche socio (dal 1953) e deputato (dal 1959) della Deputazione
abruzzese di storia patria e tra i fondatori del Centro di ricerche
storiche Abruzzo teramano.\

Appassionato cultore di storia locale fu uno degli ultimi esponenti
delle bibliografia regionale, di cui diede un monumentale saggio nel
*Dizionario bibliografico della gente d\'Abruzzo* (Teramo: Ars et labor,
1952-1973, in 5 volumi; l\'opera rimase purtroppo incompleta, il sesto
volume è inedito). Fu autore, fra l\'altro, della *Bibliografia di
preistoria e protostoria abruzzese (1867-1970)* (\[Teramo\]: Centro
ricerche storiche Abruzzo teramano, 1972).\
Una targa in suo ricordo è stata posta dalla Provincia di Teramo
nell\'atrio del palazzo Delfico.

Giorgio De Gregori

*Chi è d\'Abruzzo: anno 1966*, a cura di Roberto Simari. Sulmona:
D\'Amato, 1966, p. 19.

Guido De Lucia. *Commemorazione di Raffaele Aurini*. In: *Atti del 3º
Convegno Viaggiatori europei negli Abruzzi e Molise nel XVIII e XIX
secolo, Teramo-Giulianova, 19-20 settembre 1974*. Teramo: Centro di
ricerche storiche Abruzzo teramano, 1976, p. 11-14.

*Raffaele Aurini bibliotecario e bibliofilo*. Teramo: Amici della
Biblioteca provinciale \"M. Delfico\" di Teramo, 1994. 61 p.: 1
ritratto. (Comprende gli interventi alla manifestazione tenuta a Teramo
il 10 marzo 1994 a vent\'anni dalla scomparsa. Contiene: Roberto Ricci,
Dalmazio Di Dalmazio, Dario D\'Alessandro, *Saluti*, p. 6-9. Giorgio De
Gregori, *Ricordo di Raffaele Aurini*, p. 11-15. Luigi Ponziani, *La
matita rossa e bleu di Raffaele Aurini*, p. 17-20. Walter Capezzali,
*Ricordo di Raffaele Aurini bibliotecario e bibliofilo*, p. 21-29. Lucio
De Marcellis, Profilo bio-bibliografico di Raffaele Aurini, p. 31-61).

*Ricordato Raffaele Aurini*. «Notizie dalla Delfico», 1994, n. 1, p. 49.

*Profilo bio-bibliografico di Raffaele Aurini*, a cura di Lucio De
Marcellis. http://web.tiscalinet.it/luciodem/auriniraffaele/; poi
<http://digilander.libero.it/aurini/>.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 21-22 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-19, ultimo aggiornamento 2021-03-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/aurini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
