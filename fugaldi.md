![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fugaldi.jpg){height="250"}

## Fugaldi, Salvatore

(Trapani 2 gennaio 1923 -- Erice TP 31 marzo 1987)

Diplomatosi nel 1940 presso il Liceo classico Ximenes di Trapani, nel
1945 conseguì la laurea in lettere a Palermo.\
Dopo alcuni anni di insegnamento nella scuola secondaria, dal 1957
assunse la direzione della [Biblioteca
Fardelliana](/aib/stor/teche/tp-far.htm) di Trapani, che tenne fino alla
morte.\
Autore della *Descrizione dei manoscritti della Biblioteca Fardelliana.
Vol. 1: I corali, i codici, i volumi, le carte* (Palermo: Regione
siciliana, 1978), curò inoltre atti di convegni e cataloghi di mostre.
Dal 1982 al 1985 fu responsabile scientifico della rivista
quadrimestrale «La Fardelliana», in cui pubblicò alcuni scritti di
carattere professionale (*L\'animazione culturale della biblioteca e
nella biblioteca* e *Biblioteconomia come presupposto del servizio
bibliotecario*, entrambi del 1982).\
Svolse inoltre attività didattica in campo biblioteconomico per conto di
vari enti, tra i quali la Libera Università di Trapani e la
Soprintendenza bibliografica di Palermo.\
Socio dell\'Associazione italiana biblioteche probabilmente fin dal 1957
(in quell\'anno partecipò per la prima volta al suo congresso
nazionale), nel triennio 1985-1987 venne eletto presidente del [Collegio
dei probiviri](/aib/stor/cariche81.htm). Nello stesso periodo fu anche
componente del Comitato esecutivo regionale della [Sezione
Sicilia](/aib/stor/sezioni/sic.htm). Venne ricordato, poco dopo la sua
scomparsa, al 34º Congresso dell\'AIB tenuto a Viareggio nell\'ottobre
1987.\
Iscritto dal 1956 all\'Albo dei giornalisti, come pubblicista, collaborò
a diversi quotidiani e riviste locali. Pubblicò anche poesie, racconti e
saggi.\
Svolse inoltre attività politica, a Trapani, per il Movimento sociale
italiano, con un impegno civico e morale apprezzato anche dalle
posizioni opposte, e fu per breve tempo consigliere comunale nel
1955-1956.

Domenico Ciccarello

Salvatore Costanza. *Ricordo di Salvatore Fugaldi giornalista,
scrittore, letterato*. «Trapani sera», 3 aprile 1987, con una
fotografia.

Salvatore Mugno. *Novecento letterario trapanese: repertorio
biobibliografico degli scrittori della provincia di Trapani del \'900*.
Palermo: Regione siciliana, Assessorato dei beni culturali e ambientali
e della pubblica istruzione, 1996, p. 85-86.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2013-02-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fugaldi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
