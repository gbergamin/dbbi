![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](barbi.gif){height250=""}

## Barbi, Michele

(Taviano, Sambuca Pistoiese PT 19 febbraio 1867 -- Firenze 23 settembre
1941)

Dopo gli studi secondari al Liceo Forteguerri di Pistoia, fu allievo
della Scuola normale superiore dal 1885 e si laureò in lettere
all\'Università di Pisa nel 1889 con Alessandro D\'Ancona.\
Vinse nello stesso anno una borsa di perfezionamento presso l\'Istituto
di studi superiori di Firenze e il concorso per i ginnasi superiori,
insegnando dall\'anno scolastico 1889/90 a Terni e poi a Firenze.\
Lasciando l\'insegnamento, entrò nelle biblioteche governative come
sottobibliotecario di prima classe il 1º febbraio 1893, destinato alla
Biblioteca Medicea Laurenziana di Firenze.\
Nel gennaio 1894 venne trasferito alla Biblioteca nazionale centrale di
Firenze, per sostituire il [Podestà](podesta.htm) come conservatore del
settore dei manoscritti. Lavorò alla Biblioteca nazionale anche dopo il
rientro del Podestà e dal 1º giugno 1900 fu promosso bibliotecario.\
Conseguita nel 1896 la libera docenza in letteratura italiana presso
l\'Istituto di studi superiori di Firenze, tenne da quell\'anno dei
corsi all\'Università di Pisa.\
Nel 1901 fu nominato professore di storia della letteratura italiana
all\'Università di Messina, lasciando la carriera bibliotecaria.\
Comandato all\'Accademia della Crusca dal 1912 al 1922, divenne poi dal
dicembre 1923 professore ordinario di letteratura italiana all\'Istituto
superiore di magistero di Firenze. Andò a riposo nell\'ottobre 1937.\
Studioso di filologia italiana e particolarmente dantesca, fu segretario
e poi vicepresidente della Società dantesca italiana, fondatore e
direttore della rivista «Studi danteschi» e direttore dell\'Edizione
nazionale delle opere di Dante.\

Senatore dal 1939, fu membro dell\'Accademia dei Lincei (dal 1928,
corrispondente dal 1921), dell\'Accademia della Crusca, dell\'Arcadia,
della Deputazione di storia patria per la Toscana e di altri istituti
scientifici. Nel 1941 venne insignito della medaglia d\'oro dei
benemeriti dell\'educazione nazionale.\
Lasciò i suoi libri e le sue carte alla biblioteca della Scuola normale
superiore di Pisa.

Alberto Petrucciani

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 29.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 29.

*Barbi, Michele*, in: *Enciclopedia italiana di scienze, lettere ed
arti*, vol. 6, Roma: Istituto della Enciclopedia italiana, 1930, p. 143;
*Enciclopedia italiana di scienze, lettere ed arti*, *1938-1948*
\[*Seconda appendice, A-H*\], ivi, 1948, p. 356.

Edoardo Savino. *La nazione operante: albo d\'oro del fascismo: profili
e figure*. 3ª ed. riveduta e ampliata. Novara: Istituto geografico De
Agostini, 1937, p. 631, con una fotografia.

*Commemorazione di Michele Barbi: a cura della Regia Scuola normale
superiore di Pisa, XXVIII maggio MCMXLII: con ritratto e con la
bibliografia degli scritti*. Firenze: Sansoni, 1943. 70 p. Contiene:
*Parole di Giovanni Gentile, direttore della Scuola*, p. 5-7;
*Convenzione tra la Scuola normale superiore e il prof. S. A. Barbi*, p.
9-10; *Discorso commemorativo di Luigi Russo*, p. 11-36; *Bibliografia
degli scritti di Michele Barbi*, compilata da Silvio Adrasto Barbi, p.
37-70.

Francesco Mazzoni. *[Barbi,
Michele](http://www.treccani.it/enciclopedia/michele-barbi_(Dizionario-Biografico)/)*.
In: *Dizionario biografico degli italiani*. Vol. 6. Roma: Istituto della
Enciclopedia italiana, 1964, p. 190-193.

Francesco Mazzoni. *Barbi, Michele*. In: *Enciclopedia dantesca*.
Vol. 1. Roma: Istituto della Enciclopedia italiana, 1970, p. 516-518.

*Michele Barbi*. In: *Letteratura italiana. I critici: storia
monografica della filologia e della critica moderna in Italia*, diretta
da Giovanni Grana. Vol. 3. Milano: Marzorati, 1970, p. 1655-1690
(contributi di Ireneo Sanesi, Vittorio Santoli e Pier Giorgio Ricci).

*Dizionario generale degli autori italiani contemporanei*. Firenze:
Vallecchi, 1974, p. 92-94.

Dino Pieraccioni. *Michele Barbi*. In: *Incontri del mio tempo*.
Milazzo: SPES, 1977, p. 111-114. Già pubblicato in «La Nazione», 18
giugno 1973.

Domenico Pietropaolo. *Michele Barbi*. «Belfagor», 38 (1983), n. 3, p.
281-297.

*Repertorio biografico dei senatori dell\'Italia fascista*, a cura di
Emilio Gentile e Emilia Campochiaro. Napoli: Bibliopolis, 2003, vol. 1:
*A-B*, p. 225-226 (pubblicato nel 2004).

Giosue Carducci - Michele Barbi. *Lettere, 1890-1904*, edizione critica
a cura di Ornella Moroni. Roma: Aracne, 2008. 182 p.: tav.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 43.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-29, ultimo aggiornamento 2022-09-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/barbi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
