![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tabanelli.gif){height="250"}

## Tabanelli, Amedeo

(Imola BO 19 gennaio 1903 -- Imola BO 3 aprile 1952)

Maestro elementare, insegnò alla Scuola Carducci di Imola e si impegnò
in politica nel Partito socialista, aderendo poi al Partito comunista
poco dopo la sua costituzione. Arrestato nel settembre 1926 nelle
indagini contro l\'organizzazione comunista attiva nell\'Imolese, fu
condannato nel luglio 1927 a 6 anni e 9 mesi di prigione dal Tribunale
speciale fascista.\
Dopo la scarcerazione, nel 1929, tornò a Imola e lavorò come
bibliotecario alla Biblioteca comunale, mantenendo anche i contatti con
gli ambienti antifascisti. Per i quarant\'anni dalla fondazione della
Biblioteca popolare circolante Andrea Ponti di Imola (1940) pubblicò un
opuscolo commemorativo; l\'anno dopo contribuì alla «Rassegna storica
del Risorgimento» con un articolo sul 1848-49 a Imola.\
Nominato dopo la Liberazione presidente dell\'amministrazione
ospedaliera di Imola, fu il primo sindaco eletto di Imola, dal marzo
1946 al giugno 1951. Continuò a lavorare nella Biblioteca comunale e ne
divenne direttore nel 1949, dopo le dimissioni di [Antonio
Toschi](toschi.htm), fino alla morte. Curò fra l\'altro, nel 1949, la
raccolta e la ripubblicazione degli scritti di [Romeo Galli](galli.htm),
per molti anni direttore della Biblioteca e figura di primo piano nella
vita politica e culturale imolese.\
Nel 1951 partecipò al primo Congresso nazionale tenuto
dall\'Associazione italiana per le biblioteche nel dopoguerra.\
Fu anche presidente dell\'Unione cooperative imolesi e membro della
Federazione provinciale delle cooperative di Bologna.\
Un fondo di sue carte è conservato nell\'Archivio storico del Comune di
Imola, dove gli sono state intitolate una via e una scuola elementare,
istituita come innovativa scuola all\'aperto nel periodo in cui era
sindaco.

Alberto Petrucciani

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 683.

*Chi è?: dizionario biografico degli italiani d\'oggi*, 5ª ed., Roma:
Filippo Scarano, 1948, p. 900.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1488 (che lo dice anche laureato in lettere).

Livia Morini. *Tabanelli, Amedeo*. In: *Enciclopedia dell\'antifascismo
e della Resistenza*. Vol. 6. Milano: La Pietra, 1989, p. 1.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-02-08, ultimo aggiornamento 2020-05-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tabanelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
