![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ricciam.jpg){height="250"}

## Ricci, Amedeo

(Macerata 21 ottobre 1895 -- Macerata 3 febbraio 1971)

Laureato in giurisprudenza all\'Università di Macerata nel 1924,
conseguì nel 1926 il diploma di paleografia, diplomatica e dottrina
archivistica presso l\'Archivio di Stato di Roma.\
In seguito si dedicò all\'ordinamento di alcuni fondi archivistici e fu
anche dal 1925 segretario del Comitato di Macerata della Società per la
storia del Risorgimento e dal 1928 ispettore onorario per le antichità e
gallerie di Macerata.\
Lavorò per alcuni periodi, almeno nel 1931-1933 e dal 1937 in poi, come
curatore alla Biblioteca comunale Mozzi-Borgetti di Macerata, che aveva
già rappresentato nel 1929 al primo Congresso mondiale delle biblioteche
e di bibliografia, e ne fu nominato direttore nel 1940, succedendo a
[Giovanni Spadoni](spadoni.htm), con cui aveva collaborato fin dal 1926
per acquisizioni sul mercato antiquario romano e poi per l\'ordinamento
del materiale del Museo marchigiano del Risorgimento.\
Durante la sua direzione venne stipulata la convenzione con la
Provincia, realizzata la sala dei manoscritti ed incrementati i servizi
al pubblico e le manifestazioni culturali. Negli anni della guerra curò
la protezione e il ricovero fuori città del materiale più prezioso.
Lasciò la direzione della Biblioteca il 31 dicembre 1964 e venne
nominato direttore onorario.\
Con l\'ordinamento degli archivi storici conservati dalla Prefettura,
dall\'Intendenza di finanza e in altre sedi e il concentramento di
alcuni di essi presso la Biblioteca comunale o in locali attigui pose le
basi per la creazione della Sezione di Archivio di Stato di Macerata,
istituita nel 1941, di cui fu il primo direttore (reggente perché
estraneo all\'amministrazione archivistica). Lasciò la direzione alla
fine del 1950 con la prima nomina di un funzionario direttivo di ruolo,
con cui continuò comunque a collaborare, oltre a curare fino al 1964
l\'Archivio priorale del Comune.\

Nel 1940 venne nominato anche direttore onorario della Pinacoteca
comunale di Macerata e del Museo civico, di cui curò il riordinamento,
mantenendo l\'incarico fino al 1955.\
Come ispettore bibliografico onorario, aderì al primo Congresso
dell\'Associazione dei bibliotecari italiani (1931) e fece poi parte del
Comitato organizzatore cittadino del Congresso di Macerata del 1937.
Negli anni Trenta fu anche fiduciario provinciale per Macerata della
Sezione Bibliotecari dell\'Associazione fascista della scuola.\
Nel dopoguerra compare tra i soci dell\'Associazione italiana
biblioteche almeno dal 1950 al 1954.\
Fu anche membro della Deputazione di storia patria per le Marche (dal
1926), dell\'Istituto marchigiano di scienze lettere ed arti di Ancona
(dal 1956) e di altri sodalizi scientifici, consigliere e poi presidente
della Cassa di risparmio della provincia di Macerata (1932-1944).\
Pubblicò numerosi lavori di storia locale, collaborò all\'*Enciclopedia
italiana* e al *Dizionario biografico degli italiani* e curò con Dante
Cecchi, nel 1965, il catalogo del Museo marchigiano del Risorgimento, di
cui era stato dal 1926 conservatore onorario.\
Il suo carteggio e altre carte e appunti costituiscono il fondo Archivio
Amedeo Ricci dell\'Archivio di Stato di Macerata, donato dagli eredi nel
1990 insieme ai suoi libri.

Alberto Petrucciani

Dante Cecchi. *Dedica*. In: *Studi sulla Biblioteca comunale e sui
tipografi di Macerata: miscellanea*, a cura di Aldo Adversi.
\[Macerata\]: Cassa di risparmio della provincia di Macerata, 1966, p.
5-7 (con notizie biografiche e bibliografiche).

\[*Notizia della morte*\]. «Atti e memorie / Deputazione di storia
patria per le Marche», serie 8ª, 6 (1968-1970), p. 285. Pubblicato nel
1972 (indica come data della morte il 2 febbraio).

Dante Cecchi. *Amedeo Ricci*. (Necrologi). «Atti e memorie / Deputazione
di storia patria per le Marche», serie 8ª, 7 (1971-1973), p. 308-309
(con l\'elenco delle pubblicazioni). Pubblicato nel 1975.

Aldo Adversi. *Due secoli di attività culturale*. In: *Il centenario
della Biblioteca comunale \"Mozzi-Borgetti\": 1773-1973*. \[Macerata\]:
Comune di Macerata, \[1973\], p. VII-X (p. IX).

*Dizionario biografico dei marchigiani*, a cura di Giovanni M. Claudi e
Liana Catri. Ancona: Il lavoro editoriale, 2002, p. 426.

Pio Cartechini. *Un archivista maceratese: Amedeo Ricci*. In: *Studi
storici per Angelo Antonio Bittarelli*, a cura di Giulio Tomassini.
\[Camerino\]: Università di Camerino, 2001, p. 39-46.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-28, ultimo aggiornamento 2022-09-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ricciam.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
