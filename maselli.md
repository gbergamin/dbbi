![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](maselli.gif){height="250"}

## Maselli Campagna, Giuseppe

(Acquaviva delle Fonti BA 24 aprile 1860 - Bari 31 marzo 1932)

Dopo aver frequentato le scuole superiori a Molfetta, studiò
giurisprudenza a Napoli e poi a Bologna, dove conseguì la laurea nel
1885.\
Avvocato, si dedicò anche all\'attività politica, tra i democratici e
poi a quanto sembra con i socialisti, e agli studi storici. Diresse nel
1895 il giornale «Spartaco», fu poi redattore a Napoli di «Il ribelle» e
«La bandiera» e collaborò anche a riviste letterarie.\
A livello locale sostenne la costituzione di cooperative e di
biblioteche popolari (su cui pubblicò anche un opuscolo) e fu tra i
fondatori della Banca cooperativa operaia e della Loggia massonica di
Acquaviva delle Fonti.\
Bibliofilo, raccolse una notevole biblioteca privata, con particolare
attenzione per il materiale anche minore d\'interesse per la storia del
Risorgimento.\
Pubblicò un *Saggio storico sulle colonie in Italia* (Trani: Vecchi,
1887) e fondò poi, nel 1914, la rivista «Archivio pugliese del
Risorgimento italiano», in cui uscirono nei due anni di vita vari suoi
lavori. Fece anche parte del Comitato di redazione di «Japigia: rivista
pugliese di archeologia storia e arte», diretta da [Leonardo
D\'Addabbo](daddabbo.htm).\
Negli ultimi anni fu vicedirettore della Biblioteca consorziale
\"Sagarriga Visconti Volpi\" di Bari e a quanto pare ne resse la
direzione per qualche tempo per l\'assenza di [D\'Addabbo](daddabbo.htm)
o per altri suoi impegni.\
Lasciò i suoi libri al Comune di Acquaviva delle Fonti, ma la Biblioteca
comunale poté sorgere solo intorno alla fine degli anni Cinquanta ed è
ora intitolata al suo nome. Ad Acquaviva gli è intitolata anche una via.

Alberto Petrucciani

Carlo Villani. *Scrittori ed artisti pugliesi antichi, moderni e
contemporanei. Nuove addizioni*. Napoli: Morano, 1920, p. 139.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 254.

Domenico Giusto. *Dizionario bio-bibliografico degli scrittori pugliesi
(dalla Rivoluzione francese alla rivoluzione fascista)*. Bari: Società
editrice tipografica, \[1929\], p. 188-190 (che lo dice direttore della
Biblioteca consorziale ed elenca molti suoi scritti).

G. P. \[Giuseppe Petraglione\]. *Giuseppe Maselli Campagna*. «Japigia»,
3 (1932), n. 1, p. 123-124.

*Annuario delle biblioteche italiane*. Parte I: *A-F*. Roma: Fratelli
Palombi, 1969, p. 6.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Arti grafiche Savarese, 1976, p. 381-382
(con un elenco dei suoi scritti).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-17, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/maselli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
