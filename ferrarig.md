![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ferrarig.jpg){height="250"}

## Ferrari, Giorgio Emanuele

(Ferrara 11 gennaio 1918 -- Trieste 22 novembre 1999)

Studiò a Padova, dove la famiglia si era trasferita, e vi conseguì
nell\'estate 1940 la laurea in lettere discutendo con [Luigi
Ferrari](ferrari.htm), che vi teneva l\'insegnamento di Bibliografia,
una tesi dal titolo *Saggio di una biblioteca bibliografica dei
traduttori italiani delle prose greche*.\
Nel frattempo, dal 1º agosto 1939 aveva iniziato a lavorare alla
Biblioteca Marciana di Venezia, come volontario, per prepararsi al
concorso allora bandito per le biblioteche governative. Risultato tra i
vincitori, entrò nella carriera come ordinatore in prova dal luglio
1940, destinato alla Biblioteca Marciana.\
Conseguita la laurea in lettere (e in seguito anche quella in
filosofia), vinse anche il successivo concorso pubblico per
bibliotecario aggiunto, bandito nel 1941 (e riservato ai soli maschi),
assumendo servizio con la nuova qualifica il 1º giugno 1942, sempre alla
Marciana.\
Durante la Repubblica sociale, dall\'ottobre 1943 all\'aprile 1945,
venne comandato a Padova, formalmente alla Biblioteca universitaria ma
di fatto presso la Direzione generale delle accademie e biblioteche,
dove lavorò alla Divisione III, che si occupava delle biblioteche
governative e del personale, insieme a [Giuseppe Praga](praga.htm).\
Venne poi promosso bibliotecario di 2ª classe nel giugno 1948 e di prima
classe nel novembre 1953 e svolse per parecchi anni le funzioni di
vicedirettore della Biblioteca Marciana. Collaborò a diverse importanti
mostre e pubblicò vari lavori sui manoscritti della Biblioteca e sul
materiale d\'interesse per la storia veneta.\
Dal 1963 si spostò per alcuni anni, su sua richiesta, alla
Soprintendenza bibliografica di Venezia, collaborando con [Renato
Papò](papo.htm) e sostituendolo in lunghi periodi di assenza per motivi
di salute.\

Rientrò alla [Biblioteca Marciana](/aib/stor/teche/ve-mar.htm) come
direttore dal 1º novembre 1969, rimanendovi fino al collocamento a
riposo (20 giugno 1973), anticipato con le facilitazioni allora previste
per i dirigenti.\
Socio dell\'Associazione italiana biblioteche almeno dal 1950, prese
parte ad alcuni congressi nazionali soprattutto negli anni Cinquanta.
Nel periodo che seguì la rottura di Chianciano (1960) si adoperò per
attenuare i contrasti e poi per favorire l\'adesione della Sezione di
Venezia, che per due anni aveva tenuto una posizione autonoma, ai nuovi
organi direttivi. Nel 1964 venne eletto nel Comitato regionale della
[Sezione del Veneto orientale](/aib/stor/sezioni/ven-or.htm) ma rinunciò
in favore di [Eugenia Govi](govi.htm). Fu eletto di nuovo per i trienni
1967-1970 e 1970-1972 e poi nel primo Comitato regionale della [Sezione
Veneto](/aib/stor/sezioni/ven.htm) unificata (1972), ma in quest\'ultima
occasione lasciò nuovamente il posto alla Govi. Fece anche parte di
alcuni gruppi di lavoro e compare ancora negli elenchi dei soci fino al
1995, anche se da molto tempo in pensione.\
Fu anche socio effettivo della Deputazione di storia patria per le
Venezie (dal 1961, corrispondente dal 1955) e socio corrispondente
dell\'Istituto veneto di scienze, lettere ed arti.\
Nella nutrita bibliografia dei suoi scritti, che comprende anche saggi
di filosofia, storia, letteratura e arte, si possono segnalare
particolarmente i primi interventi di teoria della bibliografia
(*L\'ufficio della Bibliografia di fronte ai requisiti degli studi
moderni*, «Rendiconti dell\'Accademia nazionale dei Lincei, Classe di
scienze morali e filologiche», 1951, e *La metodologia bibliografica:
verso una definizione del suo svolgimento*, nella *Miscellanea di
scritti di bibliografia ed erudizione in memoria di Luigi Ferrari*,
1952) e gli ampi lavori dedicati a *I criteri e le fonti per la storia
della Biblioteca Nicena in Venezia nella Rinascenza* e a *Profilo ed
eredità bibliografica di Giuseppe Valentinelli*, nella «Miscellanea
Marciana» del 1986 e 1987/1989. Collaborò alla «Nuova rivista storica»,
all\'«Archivio veneto», ad «Ateneo veneto», a «Lettere italiane», a
«Lettere venete» e a molti altri periodici, oltre che al *Dizionario
biografico degli italiani*; in ambito professionale ad «Accademie e
biblioteche d\'Italia», al «Bollettino d\'informazioni» dell\'AIB e, con
particolare assiduità, all\'«Almanacco dei bibliotecari italiani».\
Un fondo di suoi libri e carte, connessi soprattutto ai suoi studi su
Emanuel Swedenborg e su temi biblioteconomici, è conservato alla
Biblioteca Querini Stampalia di Venezia.

Alberto Petrucciani

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 101 e 170.

Giorgio Busetto. *[Ricordo di Ferrari, erudito bibliotecario della
grande scuola veneta: è morto a Trieste a 81 anni](ferrarig1.jpg)*. «Il
gazzettino», 25 nov. 1999, p. 23.

\[*[Annuncio della morte](ferrarig2.jpg)*\]. «AIB notizie», 11 (1999),
n. 10, p. 16.

Stefania Rossi Minutelli. *Ricordo di Giorgio E. Ferrari, 1918-1999,
direttore della Marciana dal 1969 al 1973*. «Biblioteca Marciana
newsletter», n. 3 (autunno 2000), p. 1, 27.

Marino Zorzi. *Ricordo di Giorgio Emanuele Ferrari*. «Atti / Istituto
veneto di scienze, lettere ed arti. Parte generale e Atti ufficiali»,
159 (2000/2001), p. 163-171. Segue: *Saggio di bibliografia degli
scritti di Giorgio E. Ferrari*, a cura di Stefania Rossi Minutelli, p.
172-192.

Tiziana Pesenti. *Giorgio E. Ferrari (Ferrara 1918-Trieste 1999)*.
«Archivio veneto», serie 5ª, 158 (2002), p. 205-209. Segue:
*Bibliografia degli scritti*, a cura di Stefania Rossi Minutelli, p.
210-233.

Andrea Paoli. *\"Salviamo la creatura\": protezione e difesa delle
biblioteche italiane nella seconda guerra mondiale*, con saggi di
Giorgio de Gregori e Andrea Capaccioni. Roma: Associazione italiana
biblioteche, 2003, p. 82, 87.

*\"Il bibliotecario inattuale\": miscellanea di studi di amici per
Giorgio Emanuele Ferrari bibliotecario e bibliografo marciano*, a cura
di Stefania Rossi Minutelli. Padova: Nova Charta, 2007. 2 vol. (Collana
di studi / Biblioteca nazionale Marciana; 8). Contiene fra l\'altro, nel
vol. 1: Marino Zorzi, *Introduzione*, p. VII-VIII; S. Rossi Minutelli,
*Saggio di bibliografia degli scritti di Giorgio E. Ferrari*, p. 1-22;
Alberto Petrucciani, *Il bibliotecario inattuale: Giorgio Emanuele
Ferrari, Francesco Barberi e l\'Associazione*, p. 23-51; nel vol. 2:
Carlo Maria Simonetti, *L\'idea di Bibliografia negli scritti di Giorgio
Emanuele Ferrari*, p. 1-16.

Giorgio Busetto. *Giorgio Emanuele Ferrari maestro: ricordo a dieci anni
dalla morte*. «La bibliofilia», 111 (2009), n. 2, p. 179-184.

Paolo Livieri. *[La filosofia della storia in Giorgio Emanuele Ferrari:
un filosofo alla
Marciana](https://bibliothecae.unibo.it/article/view/13072/12725)*.
«Bibliothecae.it», 10 (2021), n. 1, p. 313-327.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2021-10-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ferrari.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/.htm) \| [DBBI20
Indice delle voci](dbbi20.htm)
:::
