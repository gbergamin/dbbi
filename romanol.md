![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](romanol.jpg){height="250"}

## Romano, Graziella (Lalla)

(Demonte CN 11 novembre 1906 -- Milano 26 giugno 2001)

Dopo le scuole elementari a Demonte frequentò il ginnasio e il liceo al
Liceo classico di Cuneo. Nell\'ottobre 1924 si iscrisse alla Facoltà di
lettere e filosofia dell\'Università di Torino, dove fu allieva di
Lionello Venturi e Ferdinando Neri e compagna di Soldati, Antonicelli,
Dionisotti e Pavese. Conseguì la laurea nel novembre 1928 con una tesi
su Cino da Pistoia (relatore Giulio Bertoni) ma in quegli anni si dedicò
soprattutto alla pittura, frequentando la studio di Giovanni Guarlotti e
poi quello di Felice Casorati. Questo periodo della sua vita è
raccontato in *Una giovinezza inventata* (Torino: Einaudi, 1979), forse
il suo libro più affascinante.\
Nel 1929 iniziò a insegnare, come supplente di lettere all\'Istituto
magistrale di Cuneo e poi dal 1930 di storia dell\'arte al Liceo; nello
stesso anno conseguì l\'abilitazione all\'insegnamento delle materie
letterarie.\
Nel 1932, a seguito del concorso bandito nel dicembre dell\'anno
precedente, fu incaricata della direzione della Biblioteca civica di
Cuneo, dove operò con impegno ricevendo notevoli apprezzamenti da parte
della Soprintendenze bibliografica. Compilò fra l\'altro il catalogo
degli incunaboli.\
Sposatasi nel 1932, lasciò Cuneo e la Biblioteca nel 1935, prendendo un
periodo di congedo e poi dando le dimissioni in ottobre, per seguire il
marito, funzionario della Banca commerciale, trasferito a Torino. A
Torino continuò a insegnare, di ruolo in un istituto magistrale e poi in
un liceo, ed espose suoi quadri in diverse mostre.\
Nel 1943, per lo sfollamento, tornò a vivere a Cuneo e l\'anno dopo fu
trasferita all\'Istituto tecnico della città. Collaborò con le
formazioni partigiane di Giustizia e Libertà, nei Gruppi di difesa della
donna, e contribuì al giornale dell\'organizzazione cuneese nel 1945.
Aderì poi al Partito d\'azione.\
Nel 1947 si trasferì a Milano, per il lavoro del marito, e insegnò in
una scuola media, fino al 1959.\

Iniziò a dedicarsi soprattutto alla letteratura negli anni Quaranta,
pubblicando un volumetto di poesie (1941) e poi, negli anni Cinquanta, i
primi romanzi, racconti e prose di viaggio. Raggiunse un largo successo
di pubblico soprattutto nel 1969 con *Le parole tra noi leggere*. Fu
anche traduttrice dal francese e collaboratrice dei maggiori giornali
milanesi.\
Nel 1976 venne eletta nel Consiglio comunale di Milano, come
indipendente nelle liste del Partito comunista italiano, ma si dimise
l\'anno dopo. Nel 2001 fu insignita della medaglia d\'oro per i
benemeriti della cultura e dell\'arte.\
Le sue carte e parte della sua biblioteca sono conservate alla
Biblioteca Braidense di Milano.

Alberto Petrucciani

*Intorno a Lalla Romano: saggi critici e testimonianze*, a cura di
Antonio Ria. Milano: Mondadori, 1996. XIII, 473 p.: ill. (Saggi e
testi). Atti del convegno tenuto a Milano il 22-23 settembre 1994.

Carlo Dionisotti. *Per Lalla Romano*, in *Ricordi della scuola
italiana*. Roma: Edizioni di storia e letteratura, 1998, p. 523-532.

*[Nei labirinti della memoria: 200 anni della Biblioteca civica di
Cuneo: un percorso tra libri e
documenti](http://www.comune.cuneo.it/fileadmin/comune_cuneo/content/amm_organiz/cultura/biblioteca_civica/pubblicazioni/pdf/200_anni.pdf)*,
\[a cura di Stefania Chiavero\]. \[Cuneo\]: Comune di Cuneo, 2002. 63
p.: ill.

*Lalla Romano: scrivere: \"la mia maniera di essere\"*, a cura di
Antonio Ria, con Giulia Raboni e Emanuela Sartorelli. \[Torino\]:
Regione Piemonte, 2008. 108 p.: ill. Pubblicato in occasione della
mostra tenuta a Roma, Biblioteca nazionale centrale e Biblioteca
Casanatense, 27 febbraio-31 marzo 2008.

*\"La mia aria\": Lalla Romano e il Piemonte*, a cura di Antonio Ria.
\[Torino\]: Regione Piemonte, 2008. 143 p.: ill. Pubblicato in occasione
della mostra tenuta nella sede della Regione Piemonte a Roma, 27
febbraio-31 marzo 2008.

Rossana Morriello. *Biblioteche torinesi in un romanzo di Lalla Romano*.
«Biblioteche oggi», 28 (2010), n. 6, p. 58-59: ill.

Mariella Goffredo - Laura Zumkeller. *[Lalla Romano e la Braidense:
storia di una
acquisizione](http://riviste.aib.it/index.php/vedianche/article/view/10142)*.
«Vedi anche», 24 (2014), n. 1, p. 14-18.

Antonio Ria. *[Romano, Graziella
(Lalla)](http://www.treccani.it/enciclopedia/graziella-romano_%28Dizionario-Biografico%29/)*.
In: *Dizionario biografico degli italiani*. Vol. 88. Roma: Istituto
della Enciclopedia italiana, 2017, p. 263-267.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-01-01, ultimo aggiornamento 2022-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/romanol.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
