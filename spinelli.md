![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Spinelli, Alessandro (Alessandro Giuseppe)

(Modena 15 febbraio 1843 -- Modena 11 settembre 1909)
:::

Studiò al Collegio dei barnabiti di Bologna e frequentò poi i corsi
universitari di giurisprudenza e di matematica, senza conseguire la
laurea.\
Patriota, prese parte come volontario alla campagna di guerra del 1866.
Entrato poi nell\'esercito regolare, partecipò nel 1870 alla presa di
Roma.\
Lasciata la carriera militare nel 1875, curò per molti anni, fino al
1886, l\'archivio e la biblioteca della famiglia Sola-Brusca di Milano.\
Nel 1886 donò alla Biblioteca Braidense la collezione di oltre 900
edizioni bodoniane formata da Anton Enrico Mortara e da lui acquisita.\
Nel 1887 si trasferì a Roma a dirigere, a quanto pare chiamato dal
ministro Coppino, la Biblioteca del Ministero della pubblica istruzione,
curando fra l\'altro la raccolta delle pubblicazioni dei licei, di cui
compilò una bibliografia (Roma 1889).\
Tornato a Modena verso la fine del 1889 (o al principio del 1890),
lavorò come impiegato straordinario alla Biblioteca Estense, addetto
alla raccolta dei manoscritti. A Modena si interessò soprattutto del
carteggio del Muratori, raccogliendo lettere e promuovendone la
pubblicazione, e catalogò i manoscritti musicali della Biblioteca.\
Nel marzo 1904 venne trasferito per servizio alla Biblioteca
universitaria di Bologna, rientrando nell\'ottobre dell\'anno
successivo, su sua richiesta, a Modena, dove era ancora in servizio al
momento della morte. Era stato inquadrato in ruolo, come
sottobibliotecario di 4ª classe, solo dal 1º gennaio 1905.\
Fece parte della Società bibliografica italiana almeno dal 1897 al 1901.
Fu anche membro della Deputazione di storia patria per le province
modenesi e socio corrispondente delle deputazioni di Parma e della
Romagna (dal 1889), membro dell\'Accademia di scienze, lettere ed arti
di Modena, della Società storica lombarda e di altre società
scientifiche, componente della Commissione per la conservazione dei
monumenti a Modena.\
Pubblicò numerosi lavori bibliografici ed eruditi, tra i quali una
*Bibliografia goldoniana* (Milano 1884), e contributi di storia
letteraria e artistica emiliana.

Alberto Petrucciani

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 3, p. 1792-1793.

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 850-851.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1359.

\[*Necrologio*\]. «Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze», n.
105 (set. 1909), p. xxxv (che indica come data di nascita il 13
febbraio, contrariamente ai *Ruoli di anzianità* del Ministero della
pubblica istruzione).

F. N. \[Francesco Novati\]. *Alessandro Spinelli*. «Archivio storico
lombardo», serie 4ª, 36 (1909), vol. 12, p. 271, che indica come data
della morte il 10 settembre («Lo Spinelli non era un vero e proprio
studioso, che lavorasse con metodo e rigore, ma un uomo, dotato di molto
ingegno e di molta cultura, che portava nelle ricerche storiche e
letterarie una vera passione»).

\[Rodolfo Renier?\]. \[*Necrologio*\]. «Giornale storico della
letteratura italiana», vol. 54 (1909), p. 480 (che indica come data
della morte il 10 settembre).

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 374.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 523-524 (che indica come data della morte il
9 settembre).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni antiquariato, 1960, p. 180-181.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 102 e 207.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 420 (che indica come data di nascita il
13 febbraio).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-21, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/spinelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
