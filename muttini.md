![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Muttini, Pietro

(Genova 7 gennaio 1881 -- Genova 20 agosto 1947)
:::

Appena diciassettenne, nel 1898, incominciò a collaborare con la Società
ligure di storia patria, con generiche mansioni di supporto alla
segreteria nonché di riorganizzare e catalogare -- sui nuovi schedari
Staderini -- la biblioteca recentemente traslocata nella nuova sede di
Palazzo Bianco.\
Nel maggio 1909 fu assunto in qualità di distributore alla Biblioteca
Brignole Sale De Ferrari di Genova e nell\'aprile dell\'anno successivo
passò alla [Biblioteca civica Berio](/aib/stor/teche/ge-civ.htm) della
stessa città ove concluse la sua vita professionale.\
Nel 1915 interruppe formalmente la collaborazione con la Società per
applicarsi a studi che gli permettessero la progressione di carriera
all\'interno delle biblioteche civiche.\
Partecipò alla Prima guerra mondiale e solo nel 1922 si iscrisse
all\'Ateneo genovese, dove conseguì la laurea in lettere nell\'anno
accademico 1928/29.\
Dalla posizione di distributore, attraverso un lento percorso di
promozioni (distributore di prima classe nel 1922, ordinatore nel 1924)
si trovò in posizione apicale all\'interno della Biblioteca Berio, con
incarico di direttore, nel difficile biennio 1945-1946. Venne collocato
a riposo nell\'aprile 1947.\
Se poco si può dire del suo operato presso la Biblioteca Berio,
essenzialmente a causa degli ingenti danni di guerra che colpirono,
insieme alle collezioni librarie, i cataloghi e l\'archivio
dell\'istituto, più chiara resta la traccia della sua collaborazione con
la Società ligure di storia patria, che si protrasse sotto varie forme
per tutta la vita, dapprima come collaboratore (1898-1915), più tardi
come socio (1922-1947) e infine come consigliere (1947). A lui si deve
la cura dei cataloghi delle monografie, del fondo legato da Cornelio
Desimoni (nell\'«Annuario della Società ligure di storia patria» del
1901), e dei periodici (nell\'«Annuario della Società ligure di storia
patria» del 1906), nonché, in collaborazione col presidente Cesare
Imperiale di Sant\'Angelo e il segretario generale Francesco Poggi,
l\'allestimento e la cura del *Catalogo della Mostra storica delle
colonie genovesi in Oriente* («Atti della Società ligure di storia
patria», 46 (1917) p. CXIII-CCIV) tenuta a Genova nel 1914 in occasione
dell\'Esposizione internazionale di marina ed igiene marinara.\
La sua attività in ambito librario si manifestò anche nella compilazione
di indici dei nomi di opere quali la *Liguria preistorica* di Arturo
Issel («Atti della Società ligure di storia patria», 40, 1908) e gli
*Annali genovesi di Caffaro e de\' suoi continuatori*, editi a cura di
Luigi Tommaso Belgrano e Cesare Imperiale di Sant\'Angelo (Genova:
Tipografia del R. Istituto sordo-muti; \[poi\] Roma: Tipografia del
Senato, 1890-1929).\
A queste attività si affiancarono sporadici e brevi contributi su «Il
Marzocco», sulla «Rassegna nazionale» e su «Genova», la rivista
illustrata del Comune, ove compaiono a sua firma le commemorazioni dei
due suoi più noti predecessori alla direzione della Berio, [Luigi
Augusto Cervetto](cervetto.htm) e [Santo Filippo Bignone](bignone.htm).\
Non compare tra i soci dell\'Associazione italiana biblioteche prima
della guerra, ma alla sua ricostituzione su basi democratiche aderì,
nell\'ottobre 1946, alla Sezione di Genova.

Stefano Gardini

Stefano Gardini. *Un bibliotecario genovese: Pietro Muttini*. «La
Berio», 52 (2012), n. 1, p. 5-14: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-02-22, ultimo aggiornamento 2022-10-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/muttini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
