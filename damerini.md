![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](damerini.jpg){height="250"}

## Damerini, Adelmo

(Carmignano FI 11 dicembre 1880 -- Firenze 11 ottobre 1976)

Dopo la laurea in lettere, conseguì nel 1918 il diploma di composizione
al Liceo musicale di Bologna.\
Professore di letteratura poetica e drammatica al Conservatorio di
musica di Palermo dal 1922, si trasferì nel 1926 (o secondo altri nel
1924) a quello di Parma, dove insegnò Storia della musica e diresse la
Sezione musicale della Biblioteca Palatina. Nel 1929 fece parte della
Commissione ordinatrice della Mostra bibliografica musicale organizzata
a Bologna per il I Congresso mondiale delle biblioteche.\
Trasferitosi ancora, nel 1932, a Firenze, insegnò al Conservatorio
\"Luigi Cherubini\" e ne diresse fino al 1962 la biblioteca, in cui
introdusse un moderno catalogo a schede. Sul Conservatorio pubblicò un
volume (*Il R. Conservatorio di musica Luigi Cherubini di Firenze*,
Firenze: Le Monnier, 1941) e curò il catalogo dell\'Esposizione
nazionale dei conservatori musicali e delle biblioteche tenuta a Palazzo
Davanzati nel 1949-1950 per festeggiarne il primo centenario.\
Intorno al 1938 fu anche commissario del Civico liceo musicale
pareggiato \"G. Rossini\" di Bolzano, trasformato nel 1939 in
Conservatorio statale.\
Socio dell\'Associazione italiana biblioteche negli anni Cinquanta e
Sessanta, venne eletto nel Comitato regionale della [Sezione
Toscana](/aib/stor/sezioni/tos.htm) per il triennio 1956-1959.\
Attivo anche nell\'Associazione internazionale delle biblioteche
musicali, ne presiedette il Gruppo italiano dal 1960 e venne poi
nominato presidente onorario nel 1963.\
Pubblicò parecchi studi di storia della musica e fu anche autore di
varie composizioni di musica sacra e profana, strumentale e vocale.
Collaborò come critico musicale alle principali riviste specializzate e
a vari giornali, tra i quali «L\'Ora» di Palermo (1923-1926), il
«Corriere emiliano» di Parma (1926-1931), «Il Telegrafo» di Livorno
(1933-1937), l\'«Avanti!» di Firenze (1947-1952) e «La Nazione»
(1956-1964).\

Sui problemi delle biblioteche dei conservatori intervenne al Convegno
dei bibliotecari musicali tenuto a Palermo insieme al Congresso
internazionale di musiche popolari mediterranee (26-30 giugno 1954) e
sulla rivista «Cultura e scuola», nel 1962.\
Fu anche membro del Comitato artistico dell\'Accademia musicale Chigiana
e consulente per le Settimane musicali di Siena, negli anni Cinquanta e,
dal 1959, accademico di Santa Cecilia.\
Lasciò la sua ricca raccolta di libri, riviste, spartiti, manoscritti e
documenti (circa cinquemila volumi) all\'Accademia Chigiana di Siena,
dove costituisce la Donazione \"Adelmo Damerini\". La Biblioteca
nazionale centrale di Firenze possiede, nella Sala Musica, un piccolo
Fondo Damerini, acquistato nel 2003 dagli eredi e costituito da
partiture novecentesche e materiale connesso a Ildebrando Pizzetti.

Alberto Petrucciani

Carlo Schmidl. *Dizionario universale dei musicisti*. Vol. 1. Milano:
Sonzogno, 1937, p. 401.

*Chi è?: dizionario degli italiani d\'oggi*. 3ª ed. Roma: A. F.
Formiggini, 1936, p. 279-280; 4ª ed., Roma: Cenacolo, 1940, p. 295.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 290; 6ª ed., ivi, 1957, p. 172; 7ª ed., ivi,
1961, p. 209.

Federico Ghisi. *Adelmo Damerini nel suo ottantesimo compleanno*. «Acta
musicologica», 32 (1960), n. 4, p. 158.

*Adelmo Damerini (12 ottobre, Firenze)*. (In memoriam / a cura di Luigi
Bellingardi). «Nuova rivista musicale italiana», 10 (1976), n. 4, p. 713
(che lo dice nato a Firenze, diplomato nel 1917 e morto il 12 ottobre).

Ferruccio Tammaro. *Damerini, Adelmo*. In: *The new Grove dictionary of
music and musicians*, edited by Stanley Sadie. Vol. 5. London:
Macmillan, 1980, p. 171 (con un elenco di pubblicazioni).

*Damerini, Adelmo*. In: *Dizionario enciclopedico universale della
musica e dei musicisti*, diretto da Alberto Basso. Vol. 2: *Le
biografie. Bus-Fox*. Torino: UTET, 1985, p. 391-392 (che indica come
data della morte il 12 ottobre).

Bianca Maria Antolini. [*Damerini,
Adelmo*](http://www.treccani.it/enciclopedia/adelmo-damerini_(Dizionario_Biografico)/).
In: *Dizionario biografico degli italiani*. Vol. 32. Roma: Istituto
della Enciclopedia italiana, 1986, p. 319-321 (con un elenco degli
scritti principali e ulteriori riferimenti bibliografici).

Leonardo Pinzauti. *Adelmo Damerini: ancora nella musica*, a cura di
Carlo Damerini. Firenze: Ed. del Poligrafico fiorentino, 2006. 92 p.:
ill.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 154-155 (che indica come data della
morte il 12 ottobre).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-16, ultimo aggiornamento 2020-04-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/damerini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
