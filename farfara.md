![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](farfara.jpg){height="250"}

## Farfara, Fulvia

(Alessandria d\'Egitto 26 agosto 1924 - Firenze 3 gennaio 2008)

Nata in Egitto, ad al-Iskandariyyah (Alessandria), da Ugo e da Iride
Laterza, dopo aver frequentato nella sua città la scuola italiana,
giunse in Italia l\'8 giugno 1940, due giorni prima dell\'entrata in
guerra dell\'Italia a fianco della Germania, insieme a tanti altri
giovani, figli di italiani, fatti rimpatriare dai genitori su consiglio
delle autorità italiane. Fermatasi in un primo tempo a Trieste, dove la
madre risiedeva da tempo, si iscrisse alla seconda classe del Liceo
scientifico, per poi proseguire gli studi, nell\'anno scolastico
successivo, presso la Sezione staccata di Firenze delle Scuole medie
italiane di Tunisi, che frequentò regolarmente, dopo essere stata
ammessa, come interna, al Collegio femminile G.I.L.E. di Firenze, su
domanda al Ministero degli interni. Conseguita nel 1942 la maturità
scientifica, venne iscritta dallo stesso Ministero alla Facoltà di
lettere dell\'Università di Firenze, fruendo dello speciale sussidio
allora concesso a tutti gli universitari della Direzione generale
Italiani all\'estero. Poiché questo sostegno non era sufficiente per
mantenere sé e la madre, rimaste entrambe prive di mezzi essendo il
padre internato in Egitto in un campo di concentramento, fu assunta
dalla Cassa di risparmio di Firenze, dal luglio 1943 all\'ottobre 1944,
in sostituzione del personale chiamato alle armi. Dal dicembre 1944 al
luglio 1946 lavorò, sempre a Firenze, in due club aperti dalle forze
armate di occupazione per le loro truppe.\
Nel 1946 tornò in Egitto, per rivedere il padre e gli altri familiari,
nel frattempo liberati dai campi di concentramento; ci andò, non appena
le fu concesso, con una delle navi dirette in India per riportare in
patria i prigionieri italiani. Sbarcata a Porto Said proseguì per
Alessandria, dove rimase diversi mesi, ma era ormai chiaro che la
situazione era cambiata e che non poteva esserci avvenire laggiù:
moltissimi stranieri abbandonavano il paese che li aveva ospitati,
mentre cercavano di resistere solo quelli che, dopo avervi dedicato
tutta la loro vita, si erano visti confiscare i beni e lottavano, come i
suoi familiari, per recuperare parte del perduto. Andò una seconda volta
in Egitto alla fine di marzo del 1948, rimanendoci sei mesi. Alla fine
di settembre lasciò definitivamente il paese e non ci tornò più, nemmeno
come turista. Dovendo ancora portare a termine gli studi universitari,
l\'unica decisione che poteva prendere in quel momento era di rientrare
in Italia e fermarvisi stabilmente.\

Il 2 dicembre 1955 Giorgio La Pira, allora sindaco di Firenze, con una
lettera autografa alla direttrice della Biblioteca nazionale centrale di
Firenze [Irma Merolle Tondi](merollei.htm), la ringraziava per avere
accolto in biblioteca Fulvia Farfara che poco tempo prima aveva
personalmente segnalato come aspirante volontaria. [Irma
Merolle](merollei.htm) il successivo 10 dicembre rispondeva: «se c\'è
qualcuno che ha il dovere di ringraziare, questa sono io, visto
l\'elemento serio e prezioso che Ella mi ha presentato. Gliene porgo,
perciò, i sensi della maggior gratitudine». In biblioteca era stata
addetta, dal 14 novembre 1955, alle funzioni di segretaria della
direttrice, la quale successivamente ebbe a dichiarare: «Durante tale
periodo essa svolse mansioni non solo inerenti al proprio ruolo ma
essenzialmente del ruolo bibliotecario dimostrando vivacità d\'ingegno,
prontezza nell\'eseguire, precisione. Fu di valido aiuto in ogni lavoro
che le venne affidato». Il volontariato si concluse il 31 agosto 1956,
perché nel frattempo la direttrice l\'aveva presentata ai responsabili
del Centro nazionale per il catalogo unico delle biblioteche italiane
per trovarle una possibilità di inquadramento tra i collaboratori fuori
ruolo e il 18 luglio 1956 informava il senatore [Aldo
Ferrabino](ferrabino.htm), presidente del Comitato direttivo del
Catalogo unico, e [Camillo Scaccia Scarafoni](scaccia.htm), direttore
dell\'Ufficio esecutivo, che l\'interessata avrebbe preso servizio
presso la zona di Roma. A Roma, dal 1º settembre 1956 fino al 30 giugno
dell\'anno successivo, si occupò della catalogazione retrospettiva, con
l\'incarico della revisione dei relativi tabulati. Il 28 giugno 1957 il
direttore dell\'Ufficio esecutivo comunicò a [Irma
Merolle](merollei.htm) che col 1º luglio successivo Fulvia Farfara
sarebbe stata trasferita a Firenze per prestarvi servizio nei lavori del
Centro presso la BNCF, in particolare per la catalogazione del fondo
Palatino.\
All\'inizio del 1958, nel quadro dei lavori di impostazione della
«Bibliografia nazionale italiana» (BNI), come nuova serie del
«Bollettino delle pubblicazioni italiane», le era affidato dal direttore
[Alberto Giraldi](giraldi.htm) l\'incarico di preparare la lista
unificata dei nomi degli editori e dei tipografi. Il 15 gennaio 1962 lo
stesso [Giraldi](giraldi.htm), in qualità di direttore della zona di
Firenze del Centro nazionale per il catalogo unico, in un attestato
scriveva di lei: «Ottimo elemento sotto tutti i riguardi, prontissima
nel comprendere e nell\'eseguire, essa è senza dubbio uno dei migliori
elementi del Catalogo unico», e il 22 gennaio dello stesso anno
riferiva: «Durante il quinquennio di servizio 1957-1962 ella si è
meritata la qualifica di ottimo». Sostanzialmente connesso con la
riorganizzazione del servizio della Bibliografia nazionale e con gli
sforzi per renderla meglio rispondente alle esigenze dell'informazione
era il successivo incarico di responsabile dell\'Ufficio reclami, che
svolgeva in senso dinamico, stabilendo contatti anche diretti con
prefetture, editori e tipografi per ottenere una consegna più regolare e
tempestiva degli esemplari d\'obbligo. Riusciva, infatti, a contribuire
alla corretta impostazione pratica anche del servizio delle ricerche
bibliografiche preliminari che era stato istituito, con concetti nuovi,
nell\'ambito della BNI. Nel 1964 in occasione della necessaria radicale
ristrutturazione della Bibliografia nazionale veniva chiamata a
collaborare allo studio delle modifiche da introdurre nelle procedure
per semplificarle e delle innovazioni tecniche e formali indispensabili
ad una gestione più economica del servizio. Al termine chiedeva di
ritornare alla catalogazione retrospettiva e partecipava anche al lavoro
di preparazione del catalogo cumulativo del «Bollettino», il CUBI.\
In questi anni si era già avviato e consolidato un rapporto felice e
significativo nella sua vita professionale e privata: l\'incontro con
[Alberto Giraldi](giraldi.htm) è stato per lei, assieme a quello con
[Gina Risoldi](risoldi.htm), il punto più alto e gratificante di
partecipazione e condivisione dei progetti di lavoro sia della Nazionale
che del Catalogo unico. Non è un caso che con questi due direttori lei
avesse anche un rapporto privato di amicizia, devota, come poteva
sviluppare e far fiorire solamente un personaggio forte e sentimentale
quale era; la perdita di entrambi fu un dolore che la accompagnò per
tutta la vita. In particolare, esemplare è stata l\'amicizia che
condivise fino all\'ultimo con la famiglia Risoldi, divenuta sua
famiglia, frequentata con affetto e rispetto. Era solita dire che [Gina
Risoldi](risoldi.htm) (che, come del resto tutti i colleghi, lei
chiamava sempre, per antonomasia, «la Signora»), alla morte di
[Giraldi](giraldi.htm), aveva accolto con sollecitudine e disponibilità
gli \"orfani\" della Nazionale fiorentina, dato che temporaneamente
sostituì [Giraldi](giraldi.htm) come direttore responsabile della
«Bibliografia nazionale italiana», allora pubblicata a spese del
Catalogo unico.\
Inquadrata, con effetto dal 28 marzo 1962, nella seconda categoria del
personale non di ruolo delle biblioteche governative, rimanendo
assegnata presso la sede di Firenze del Centro nazionale per il catalogo
unico, intraprese con determinazione una generosa battaglia perché tutte
le persone che come lei lavoravano nelle quattro zone (Milano, Firenze,
Roma e Napoli) del Catalogo unico venissero collocate nei ruoli
ordinari. Non lesinava fatiche e viaggi verso Roma, recandosi più volte
anche alla Camera dei deputati e al Senato, e alla fine i risultati
furono positivi, con l\'inquadramento per tutti, dal 1º settembre 1962,
nel ruolo aggiunto della carriera di concetto, con la qualifica di vice
aiutobibliotecari.\
Si era laureata con grosso ritardo il 23 giugno 1961, in lingua e
letteratura francese, dietro insistenza e affettuosa pressione
esercitata da [Giraldi](giraldi.htm) perché si scrollasse di dosso il
timore paralizzante che, a un certo momento del percorso universitario,
la assaliva durante gli esami. Il passaggio dalla carriera di concetto a
quella direttiva le sarebbe stato riconosciuto solamente il 20 febbraio
1968, con effetto dal 28 marzo 1962, dopo una battaglia sostenuta contro
il Ministero. Le era stato eccepito che il suo diploma di laurea non era
sufficiente, in quanto la maturità che aveva conseguito non era la
classica, bensì la scientifica. Intraprendeva un contenzioso, opponendo
il fatto che per i figli degli italiani all'estero, almeno in Egitto,
esisteva un unico tipo di liceo, che prevedeva le stesse materie del
liceo classico, con la differenza che l\'insegnamento del greco veniva
sostituito da quello di una seconda lingua straniera. Il Consiglio di
Stato emetteva un giudizio finale favorevole, ritenendo valida la
motivazione addotta e, di conseguenza, il Ministero l\'avrebbe
riconosciuta «direttore di biblioteca di prima classe del ruolo a
esaurimento, a partire dal 1º gennaio 1968». Il 27 settembre 1973 le fu
comunicato l\'attestato di riconoscimento della qualifica di profugo e,
dal 1º marzo 1976, come tale le fu computata, ai fini economici e di
carriera, un'anzianità di due anni.\
Dopo l\'alluvione del 4 novembre 1966 partecipò alle operazioni di
salvataggio delle raccolte della Nazionale, all\'inizio sul posto e poi
sui mezzi che trasportavano i libri verso gli impianti di essiccazione
fuori Firenze, e infine accompagnando il primo carico di materiale da
restaurare a Roma, al Palazzo della Civiltà del lavoro, dove, su
richiesta del direttore [Emanuele Casamassima](casamassima.htm), si
trattenne per più di due settimane (ospite della famiglia Risoldi), per
aiutare i colleghi romani a organizzare il lavoro e per assicurare i
collegamenti con Firenze. Particolarmente preziosa si rivelò poi la sua
opera quando, agli inizi del 1967, in stretto contatto e intelligente
sintonia con il coordinatore della «Bibliografia nazionale italiana»,
Diego Maltese, lo aiutò in maniera determinante nella riorganizzazione e
ripresa del lavoro in un settore ritenuto giustamente strategico, pur in
quei primi drammatici momenti, per la ripresa stessa della biblioteca
ferita. A Fulvia Farfara fu affidato uno dei compiti più difficili e
urgenti, rappresentato dal recupero e riordinamento dei cataloghi,
danneggiati e sconvolti dalla furia dell\'acqua. Così ne scrisse il
direttore [Casamassima](casamassima.htm) in un attestato del 5 aprile
1967: «Si tratta di un insieme di operazioni assai complesso, dalle
quali dipenderà in gran parte la futura ripresa della Biblioteca:
decisione delle schede da ricopiare o da riprodurre xerograficamente,
distribuzione e controllo del lavoro eseguito da 41 persone,
ricostruzione delle schede danneggiate e lacunose, revisione e
riordinamento definitivo del catalogo. A questa prima fase del lavoro
seguirà la trasformazione del catalogo, con mezzi fotografici, in schede
di formato internazionale. La direzione di questo lavoro è stata
affidata alla dott. Farfara perché in lei si deve riconoscere la
personalità più competente e adatta per spirito di iniziativa,
preparazione professionale, capacità di giudizio e di decisione,
dedizione al lavoro, prestigio. Specialmente nel difficile periodo degli
ultimi mesi, che potremmo chiamare senza retorica la prova del fuoco, la
dott. Farfara ha dimostrato le sue fattive coraggiose qualità. Già prima
di assumere la direzione della Biblioteca Nazionale ho avuto modo di
apprezzare come collega le qualità e la preparazione di bibliotecaria e
di dirigente della dott. Farfara \[\...\]. Nell\'ultimo periodo alla sua
versatilità, al suo spirito di iniziativa sono state affidate alcune tra
le attività più complesse e dinamiche connesse con la redazione e la
pubblicazione della Bibliografia Nazionale Italiana e del Catalogo
collettivo delle biblioteche italiane».\
Gli anni dal 1968 al 1970 sono stati importanti per la ripresa e il
rilancio della Biblioteca nazionale. In questo periodo Fulvia Farfara
era presente in alcune delle iniziative più significative. Collaborava
all\'organizzazione e alla stesura delle risoluzioni finali
dell\'incontro internazionale di studi \"Razionalizzazione e automazione
nella Biblioteca nazionale centrale di Firenze\" (1968) e rappresentava
la BNCF, con Diego Maltese, nella Commissione -- di cui facevano parte
per la Biblioteca nazionale centrale di Roma Emidio Cerulli e [Angela
Vinay](vinay.htm) -- per la definizione di una politica comune delle due
biblioteche sul diritto di stampa e sull\'ordinamento delle cosiddette
pubblicazioni minori. Dal 1º settembre 1969, praticamente al termine del
lavoro di ricostruzione e riordinamento dei cataloghi alluvionati
(diversi milioni le schede interessate), rientrava in BNI, con il
compito di affiancare Diego Maltese nella direzione del servizio. Il
sodalizio tra i due si caratterizzò da subito e poi per tutta la sua
durata per una forte intesa relativamente a soluzioni operative
richieste dal lavoro corrente e, in particolare, per tutto il periodo di
attività della commissione per un nuovo codice di catalogazione per
autori (le RICA), di cui Maltese faceva parte, si esprimeva anche in una
consuetudine di scambio di idee su questioni trattate in quella sede.
Collaborava poi alla stesura definitiva del testo delle Regole e ne
curava con intelligenza l\'applicazione da parte dei collaboratori.\
Il 22 aprile 1971 la direttrice Anna Maria Giorgetti Vichi, istituendo
l\'Ufficio ricerche e programmazione per l\'automazione, che veniva
affidato a Maltese, passava a lei la direzione della BNI. Nel nuovo
incarico seppe subito affrontare la situazione, mantenendo il metodo
tradizionale del lavoro di redazione, cercando anche di recuperare, per
quanto era possibile, il grosso arretrato, dovuto a varie cause, ma
curando nel tempo stesso la preparazione, soprattutto psicologica, dei
collaboratori al nuovo metodo che li attendeva con il passaggio
all\'automazione. All\'impegno quotidiano aveva saputo imprimere un
ritmo serrato, che tutti seguivano con rinnovato entusiasmo, consapevoli
della responsabilità di mantenere la BNI al passo con gli impegni
istituzionali. Nel 1973 il direttore del Catalogo unico, [Angela
Vinay](vinay.htm), aveva deciso di dare via libera al programma di
elaborazione elettronica della BNI, messo a punto sotto la guida di
Maltese (che nel frattempo, dal maggio di quell\'anno, era stato
destinato alla direzione della Biblioteca governativa di Lucca), ma per
ragioni di forza maggiore se ne dovette rimandare l\'avvio al 1975. Per
un anno ci si limitò, per prudenza, a una sorta di prova generale,
elaborando, in concomitanza con la tradizionale pubblicazione a stampa,
una versione elettronica di controllo della BNI, ad uso interno, per
valutarne i risultati tecnici. Quelli furono anni di attività sostenuta:
all\'interno per preservare il ruolo prestigioso che la Bibliografia
nazionale rappresentava per il paese; all\'estero per mantenere vivi e
proficui i contatti avviati da tempo con gli organismi competenti. Di
conseguenza, molti i rapporti con il CNR, il CNUCE di Pisa, il British
Council, la Regione Toscana, l\'IBM e i numerosi enti che da molte parti
sollecitavano incontri con la BNI in vista dell\'adozione di nuove
tecniche, di studio di vari esperimenti, di impostazione di progetti e
altro ancora. Significativa la sua partecipazione ufficiale nel maggio
del 1974, accanto a Diego Maltese, al Seminario di Banbury, \"Western
European seminar on the interchange of bibliographic information in
machine readable form\", dove familiarizzò subito con Michel Boisset,
allora direttore dell\'ufficio per l\'automazione della Biblioteca
nazionale di Francia, con la conseguente adesione al Gruppo INTERMARC e
l\'organizzazione della riunione del Gruppo a Firenze nel gennaio 1975.
Determinanti furono la visita, nello stesso anno, di John Linford della
British National Bibliography (BNB), che contribuì alla scelta di
adottare per la stampa della BNI il metodo della fotocomposizione,
invece della stampa con i caratteri della catena ALA, e la
collaborazione con l\'Istituto universitario europeo.\
Nel marzo 1976 la direttrice [Maria Luisa Garroni](garroni.htm) la
nominava vicedirettore della BNCF, mantenendole la responsabilità della
BNI. L\'incarico della vicedirezione le fu nuovamente affidato da
Maltese nel 1977 -- ma vi rinunciò dopo pochi mesi per motivi personali
-- e dalla direttrice successiva Anna Lenzuni nel 1979. Si trovò a dover
sostenere contemporaneamente i due compiti della responsabilità della
BNI e della vicedirezione fino a quando la direttrice Lenzuni, il 29
ottobre 1981, le conferì l\'incarico, a partire dal 1º novembre
successivo, della direzione del programma di partecipazione della
Biblioteca al progetto del Servizio bibliotecario nazionale (SBN).
Disponeva precisamente il relativo comunicato: «La dott. Farfara avrà il
compito di realizzare, con i poteri direttamente delegati da questa
Direzione e con la collaborazione del personale, il coordinamento e la
preparazione al Programma di tutti i settori in qualche modo
interessati. Tali settori vanno individuati negli uffici e servizi
preposti all\'incremento delle raccolte, al trattamento e ordinamento
delle accessioni correnti e alla loro descrizione, alla gestione dei
cataloghi generali (compreso il centro stampa), alla circolazione
(distribuzione e prestito) e all\'informazione generale». Gli anni che
seguirono furono particolarmente impegnativi per la preparazione e
l\'adeguamento della Biblioteca al primo impatto con il Servizio
bibliotecario nazionale, cui si sarebbe collegata nel giugno del 1986.
Si trattava di definire, testare e utilizzare procedure nuove di
gestione del deposito legale, di riorganizzare i magazzini, di rivedere
completamente le procedure di redazione della BNI, assieme ad altri
grossi cambiamenti interni, insomma dell\'avvio di un mondo nuovo,
sconosciuto a tutto il personale. Quel periodo fu vissuto da lei con
grande dedizione, seguendo fin dall\'inizio il personale, concordando
ogni decisione con i responsabili dei vari settori, sempre disponibile
senza alcuna riserva.\
Insomma tutto cambiava in biblioteca o, meglio, la biblioteca cambiava
del tutto. Lei era lì, sempre presente e vicina a tutti, non solo a
tranquillizzare gli animi, a sdrammatizzare le situazioni, spesso
complesse da affrontare, ma soprattutto a spronare, offrire fiducia
piena e far percepire ad ognuno la sua stima, spesso la sua ammirazione.
E sapeva anche tirarsi indietro, all\'occasione, consapevole che per
tutti la prova era più difficile della sua propria e sempre desiderosa
che i meriti degli altri venissero riconosciuti. Vicedirettore fu anche
con la direttrice [Carla Guiducci Bonanni](guiducci.htm) dal 1988 fino
al termine del suo impegno nella BNCF.\
Collocata a riposo dal 1º settembre 1989, il 26 agosto lasciò la
Nazionale per così dire alla chetichella, salutando come fosse un
qualunque giorno, senza informare nessuno. E nessuno si stupì che avesse
deciso di devolvere ad una associazione filantropica la somma raccolta
dai colleghi per un ricordo da offrirle, dando esempio, anche in quella
occasione, di uno stile di rapporti di lavoro più caldo e umano.\
È morta il 3 gennaio 2008, dopo lunghi mesi di sofferenze acute, senza
mai lamentarsi, lucida e appassionata come sempre, lasciando in tutti un
senso di abbandono e di sorpresa. Diego Maltese, che ben la conosceva,
forse come nessun altro, aveva scritto di lei, nel rapporto informativo
del 1977: «Eccezionali doti di lealtà e generosità, intelligenza acuta e
pronta, carattere tenace e rigoroso e nello stesso tempo ricco di
umanità e capacità di comprensione».

Gloria Cerbai\

Fonti: Carte personali di Fulvia Farfara (presso Gloria Cerbai) e
Archivio della Biblioteca nazionale centrale di Firenze.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-09-10, ultimo aggiornamento 2020-04-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/farfara.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
