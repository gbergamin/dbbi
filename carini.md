![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](carini.jpg){height="250"}

## Carini Dainotti, Virginia

(Torino 1º luglio 1911 -- Roma 26 maggio 2003)

Dopo aver frequentato il Liceo Massimo D\'Azeglio, dove fu allieva di
Augusto Monti, si laureò in lettere all\'Università di Torino nel giugno
1932, con una tesi in materie storiche. Conseguito il diploma in
paleografia, archivistica e diplomatica, partecipò al concorso per le
biblioteche governative bandito alla fine del 1932, dopo un blocco quasi
ventennale, e il 16 agosto 1933 entrò nella carriera come bibliotecaria
aggiunta, destinata alla Biblioteca nazionale Braidense di Milano.\
Tornò a Torino dall\'agosto 1934, trasferita su sua richiesta alla
Biblioteca nazionale, e nel luglio del 1935 fu inviata alla Biblioteca
nazionale centrale di Firenze per collaborare all\'impianto dei servizi
nella nuova sede.\
Dal 1º agosto 1936, a soli 25 anni, fu incaricata della direzione della
[Biblioteca governativa di Cremona](/aib/stor/teche/cr-sta.htm), che
ricoprì fino al 1º ottobre 1942. Nell\'agosto 1938 ottenne la qualifica
di bibliotecario e nell\'aprile 1941 la promozione a bibliotecario capo.
L\'esperienza cremonese le offrì la possibilità di sperimentare servizi
innovativi in una biblioteca statale: tra questi l\'apertura della prima
sala ragazzi, nel 1938, e la riorganizzazione, nella nuova sede, sul
modello della *public library* anglosassone, rivolta all\'intera
comunità e in grado di offrire un servizio avanzato di consultazione e
d\'informazione.\
Il 10 giugno 1939 sposò il prefetto di Cremona Pietro Carini (Catanzaro
15 ottobre 1883-Roma 3 agosto 1976), rimasto vedovo, che nel settembre
1942 fu collocato a riposo, e in ottobre fu trasferita a Roma, alla
Biblioteca di archeologia e storia dell\'arte.\
Nell\'estate 1943 assunse la direzione della [Biblioteca di storia
moderna e contemporanea](/aib/stor/teche/rm-smc.htm) di Roma, che tenne
fino al febbraio 1952, con un\'interruzione nel periodo
dell\'occupazione tedesca dovuta alla temporanea reggenza di [Ettore
Apollonj](apollonj.htm).\

Nominata ispettore superiore bibliotecario dal gennaio 1949, poi
dall\'ottobre 1958 ispettore generale, lavorò al Ministero, occupandosi
soprattutto dello sviluppo e dell\'organizzazione del Servizio nazionale
di lettura, fino al collocamento a riposo, nel corso del 1973. Partecipò
attivamente al dibattito biblioteconomico, sulle riviste e nei convegni,
sostenendo il modello di una biblioteca pubblica aperta a tutti e intesa
come strumento di crescita democratica, superando definitivamente la
tradizione della biblioteca popolare, definita un\'«istituzione fondata
sul paternalismo delle classi dirigenti che provvedevano all\'educazione
del popolo», e approfondendo anche il tema della professione
bibliotecaria.\
Nel 1960 vinse, con il saggio *La biblioteca pubblica istituto della
democrazia*, il concorso indetto dall\'Ente nazionale per le biblioteche
popolari e scolastiche sul tema \"Come il libro uscendo dall\'ambito
della biblioteca, e non più patrimonio o privilegio di gruppi, possa
raggiungere sempre più vaste categorie di persone e con quali mezzi
organizzativi e tecnici lo Stato e gli enti possono formare biblioteche
vive e moderne a stretto contatto con il popolo\", e decise di devolvere
il premio all\'Associazione italiana biblioteche, di cui fu socia a
partire dal 1934.\
Nel 1962 partecipò a Firenze al Convegno per le biblioteche popolari,
tenuto a Palazzo Vecchio alla presenza dell\'editore Giulio Einaudi che
presentò per la prima volta ai bibliotecari il suo progetto per la
realizzazione di biblioteche pubbliche/centri culturali attraverso la
realizzazione di un prototipo a Dogliani, che verrà inaugurato il 29
settembre 1963.\
Nel gennaio 1963 fu nominata nella Commissione di studio dell\'AIB per
1\'esame di un nuovo ordinamento delle biblioteche degli enti locali, in
rapporto al funzionamento delle Regioni, che completò i suoi lavori con
la redazione del documento su *La biblioteca pubblica in Italia: compiti
istituzionali e principi generali di ordinamento e di funzionamento*
(Roma 1965), di cui curò la stesura e che fu distribuito a tutti i
Comuni.\
Nel 1971 fu nominata presidente della Biblioteca pubblica e Casa della
cultura Fondazione Achille Marazza di Borgomanero (Novara), allora
considerata tra le più moderne biblioteche pubbliche dell\'Italia
settentrionale, e negli anni Ottanta collaborò con la Commissione
nazionale per le attrezzature culturali.\
Oltre ai suoi scritti più importanti sulle biblioteche pubbliche, *La
biblioteca pubblica istituto della democrazia* (Milano 1964, 2 volumi) e
*La biblioteca pubblica in Italia tra cronaca e storia (1947-1967):
scritti, discorsi, documenti* (Firenze 1969, 2 volumi), sono da
ricordare particolarmente le monografie dedicate alla Biblioteca di
Cremona (*La Biblioteca governativa nella storia della cultura
cremonese*, Cremona 1947) e alle vicende della Nazionale di Roma fino al
1881 (*La Biblioteca nazionale Vittorio Emanuele al Collegio Romano*
(Firenze 1956).

Chiara Faggiolani

[*Virginia Carini Dainotti e la politica bibliotecaria del secondo
dopoguerra: atti del convegno, Udine, 8-9 novembre
1999*](/aib/editoria/pub094.htm%20), a cura di Angela Nuovo. Roma:
Associazione italiana biblioteche, 2002. 210 p. Contiene fra l\'altro:
Paolo Traniello, *L\'apporto di Virginia Carini Dainotti
all\'introduzione dell\'idea di biblioteca pubblica in Italia*, p.
10-20; Alberto Petrucciani, *Professionalità e deontologia del
bibliotecario: il contributo di Virginia Carini Dainotti e il dibattito
degli anni Sessanta e Settanta*, p. 21-51; Simonetta Buttò, *Metodologia
dell\'impegno professionale: Virginia Carini Dainotti e l\'AIB*, p.
52-70; Mauro Guerrini, Tractant fabrilia fabri*: Virginia Carini
Dainotti, una bibliotecaria tra impegno e delusione*, p. 71-78; Romano
Vecchiet, *Virginia Carini Dainotti e il dibattito bibliotecario degli
anni Cinquanta*, p. 91-102; Angela Nuovo, *Virginia Carini Dainotti
direttrice della Biblioteca governativa di Cremona (1936-1942)*, p.
114-136; Attilio Mauro Caproni, *Virginia Carini Dainotti e il tema
della formazione dei bibliotecari*, p. 137-146; Mauro Flati,
*Bibliografia degli scritti di Virginia Carini Dainotti*, p. 170-181, e
*Notizie biografiche*, p. 182-189; M. Flati, *Intervista a Virginia
Carini Dainotti*, p. 190-204.

Angela Nuovo. [*Ricordo di Virginia Carini
Dainotti*](/aib/editoria/n15/03-06nuovo.htm). «AIB notizie», 15 (2003),
n. 6, p. 8.

Angelo Celuzza. *Gli incontri della vita*. «La Capitanata», 41 n. 14
(ott. 2003), p. 149-161.

Virginia Carini Dainotti. *La biblioteca pubblica: antologia degli
scritti*, a cura di Giovanni Feliciani. Roma: Bibliosofica, 2014. 85 p.:
ill.

Anna Galluzzi. *[Biblioteca pubblica di ieri e di oggi: un\'antologia
degli scritti di Virginia Carini
Dainotti](https://aibstudi.aib.it/article/view/11168/10501)*. (Il
libro). «AIB studi», 55 (2015), n. 2, p. 259-266.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2023-01-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/carini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
