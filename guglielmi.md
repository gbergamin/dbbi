![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](guglielmi.jpg)

## Guglielmi, Giuseppe

(Bari 9 dicembre 1923 -- Bologna 29 settembre 1995)

Fece gli studi liceali a Roma, dove la famiglia si era trasferita, e si
iscrisse poi alla Facoltà di lettere dell\'Università, frequentando fra
l\'altro le lezioni di Ungaretti. Nel 1946 si trasferì a Bologna e vi
conseguì la laurea in lettere discutendo con Carlo Calcaterra una tesi
sul *Bucolicum carmen* di Petrarca; all\'Università era entrato in
relazione anche con Roberto Longhi e il francesista Vittorio Lugli.\
Insegnò per breve tempo al liceo a Ferrara, poi nel 1957 si trasferì a
lavorare per la BBC a Londra e, rientrato in Italia, lavorò alla Radio
Vaticana e per la RAI. A Bologna strinse amicizie con Ezio Raimondi,
Roberto Roversi, Luciano Anceschi e altri e collaborò a varie riviste
fra le quali «Il Verri» e «Il Mulino».\
Diresse fin dal principio della sua attività (1959) il Consorzio
provinciale per la pubblica lettura (inizialmente \"Consorzio
provinciale per il servizio della pubblica lettura e del prestito
librario\") di Bologna, una delle esperienze più consistenti e
innovative di cooperazione e sviluppo di un moderno servizio
bibliotecario pubblico.\
Partecipò in rappresentanza del Consorzio ai congressi
dell\'Associazione italiana biblioteche del 1959, 1961, 1962 e 1964 e al
convegno di Roma su \"Lettura pubblica e organizzazione dei sistemi
bibliotecari\" (1970) e compare fra i soci dell\'AIB almeno dal 1961.\
Con l\'avvio delle regioni a statuto ordinario, nel 1971 passò a
lavorare nell\'Assessorato istruzione e cultura della Regione
Emilia-Romagna, collaborò al progetto di dar vita a un Istituto per i
beni artistici culturali e naturali, costituito con una legge regionale
nel 1974, e ne divenne il primo direttore. Contribuì con un intervento
sulla formazione professionale al volume di Andrea Emiliani *Una
politica dei beni culturali* (Torino: Einaudi, 1974). Alla fine degli
anni Settanta compì una visita di studio nelle biblioteche inglesi, che
gli offrì lo spunto per interventi sul tema in «Rinascita» (1979) e nel
«Library Association record» (1980).\

Tornò poi a lavorare all\'Assessorato alla cultura della Regione, presso
il quale in seguito diresse il Servizio scuola, e venne collocato a
riposo con il 1º gennaio 1989.\
Fratello maggiore di Angelo, critico letterario e dirigente della RAI, e
di Guido, professore di storia della critica all\'Università di Bologna,
coltivò anche una sua colta e riservata vena poetica, con alcune piccole
raccolte, da *Essere & non avere* (1955) a *Ipsometrie* (1980),
particolarmente apprezzate da Luciano Anceschi e Giovanni Raboni. Sue
poesie figurano nella raccolta del *Gruppo 63* (Milano: Feltrinelli,
1964) e nel *Manuale di poesia sperimentale* del fratello Guido e di
Elio Pagliarani (Milano: Mondadori, 1966).\
Svolse inoltre un\'attività molto intensa di traduttore dal francese,
spesso di opere particolarmente ostiche, per vari grandi editori. Sono
sue le traduzioni italiane della \"Trilogia del Nord\" di Céline, di
alcune opere di Queneau, di Marguerite Yourcenar e di Nathalie Sarraute,
ma si cimentò anche con la poesia provenzale, con Agrippa d\'Aubigné e
Balzac, oltre a tradurre scritti di Baudelaire, Camus, Pierre Boulez,
Focillon, Starobinski, Deleuze e *L\'industria culturale* di Edgar
Morin.\
Fu anche critico d\'arte e organizzatore di mostre di arte contemporanea
e produsse con Luciano De Vita tre libri d\'artista.\
A lui è stata intitolata la Biblioteca dell\'Istituto per i beni
artistici, culturali e naturali della Regione Emilia Romagna, a Bologna,
diventata nel 2020, a seguito della soppressione dell\'IBC, Mediateca
Giuseppe Guglielmi.

Alberto Petrucciani

*Dizionario generale degli autori italiani contemporanei*. Firenze:
Vallecchi, 1974, vol. 1, p. 646.

Pasquale Sorrenti. *Repertorio bibliografico degli scrittori pugliesi
contemporanei*. 2ª ed. Bari: Savarese, 1976, p. 302.

Luciano Morandini. *Guglielmi, Giuseppe*. In: *Dizionario autori
italiani contemporanei*. Milano: Miano, 1991, p. 129-130.

g\. c. \[Gianfranco Crupi\]. *Guglielmi, Giuseppe*. In: *Dizionario
della letteratura italiana del Novecento*. Torino: Einaudi, 1992, p.
274.

Giovanni Raboni. *Ricordo di un poeta scomodo*. «Corriere della sera»,
120, n. 238 (8 ott. 1995), p. 31.

Alberto Bertoni. *Ricordo di un poeta*. «IBC», 3 (1995), n. 6, p. 5-6.

b\. q. *In ricordo del traduttore di Céline: Giuseppe Guglielmi*. «La
stampa. TTL: Tuttolibri tempo libero», n. 1179 (2 ott. 1999), p. 3 (che
lo dice morto a Rimini nel 1994).

*Per Giuseppe Guglielmi*, a cura di Guido Guglielmi, Roberto Roversi.
«Rendiconti», n. 45 (1999), 160 p. Contiene fra l\'altro Enzo Colombo,
*Frammento di biografia*, p. 9-36, e una scelta di scritti di Guglielmi.

*La prassi delle parole: Giuseppe Guglielmi organizzatore culturale e
traduttore*, a cura di Enzo Colombo e Andrea Toscani. Bologna:
Compositori, 2008. XIII, 192 p.: ill. (Emilia-Romagna biblioteche
archivi; 67). Contiene fra l\'altro E. Colombo, *Frammento di
biografia*, p. 173-192 (con integrazioni), e una scelta di scritti di
Guglielmi.

Ezio Raimondi. *Le voci dei libri*, a cura di Paolo Ferratini. Bologna:
Il Mulino, 2012, p. 81-89.

Maria Gioia Tavoni. *Le angosce di Luciano De Vita ricomposte nei suoi
libri d\'artista*. Bibliografia e indici a cura di Federica Rossi.
Bologna: Pendragon, 2019. 84 p.: ill.

Si ringrazia vivamente Maria Gioia Tavoni per le indicazioni fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-04-02, ultimo aggiornamento 2021-11-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/guglielmi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
