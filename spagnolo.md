![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](spagnolo.jpg){height="250"}

## Spagnolo, Antonio

(Badia Polesine RO 16 gennaio 1863 -- Verona 30 luglio 1916)

Studiò all\'Istituto Don Mazza e al Seminario vescovile di Verona e fu
ordinato sacerdote il 10 agosto 1886.\
Fu poi insegnante, vicerettore (dal 1895) e superiore generale (dal
1906) dell\'Istituto Don Mazza.\
Nel giugno 1894 venne nominato prefetto della Biblioteca capitolare di
Verona, carica che mantenne fino alla morte, ma senza ricevere il titolo
di bibliotecario, in quanto non era canonico e si era formato da
autodidatta.\
Si dedicò soprattutto allo studio dei manoscritti, compilando un
catalogo descrittivo, molto analitico, dell\'intera raccolta, con oltre
mille codici. Sotto la sua direzione fu eseguito, alla Biblioteca
Vaticana, il laborioso restauro dell\'antico codice palinsesto di Gaio,
di cui curò poi la riproduzione fototipica. Curò anche la catalogazione
degli stampati, redigendo personalmente gran parte delle schede.\
Fu autore di una cinquantina di pubblicazioni erudite, dedicate alla
storia della Capitolare, ai manoscritti e alla paleografia, alla storia
della liturgia e alla storia religiosa. Alcuni suoi scritti riguardano
la figura di Scipione Maffei, che studiò per primo i manoscritti più
antichi della Capitolare e le lasciò i suoi libri e le sue carte.\
Membro dell\'Accademia di agricoltura, scienze e lettere di Verona dal
1898, fu anche socio corrispondente della Deputazione di storia patria
per le Venezie (dal 1906) e dell\'Istituto archeologico germanico.\
I suoi libri e le sue carte sono conservati alla Biblioteca capitolare,
che gli ha dedicato una sala. L\'Istituto Don Mazza gli ha intitolato la
sua Biblioteca e il Comune di Verona gli ha intitolato una via.

Alberto Petrucciani

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 522 (che lo dice nato il 18 gennaio).

Giuseppe Dalla Santa. \[*Commemorazione*\]. «Nuovo archivio veneto», 32
(1916), parte 2ª, p. 657-658.

Giuseppe Biadego. *Antonio Spagnolo: parole dette nell\'adunanza del
giorno 12 novembre 1916*. «Atti dell\'Accademia di agricoltura di
Verona», 19 (1918), p. 3-9, 15, con una fotografia (lo dice nato il 18
gennaio). Segue l\'*Elenco delle pubblicazioni di Antonio Spagnolo*, p.
11-14.

G. \[Giuseppe\] Turrini. *D. Antonio Spagnolo, prefetto della Biblioteca
capitolare di Verona (1894-1916)*. Verona: M. Bettinelli, 1941. 44 p.:
tav. Comprende l\'elenco delle sue pubblicazioni.

*I manoscritti della Biblioteca capitolare di Verona*, catalogo
descrittivo redatto da don Antonio Spagnolo; a cura di Silvia Marchi.
Verona: Mazziana, 1996. 846 p.: tav. (con notizie bio-bibliografiche).\

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456: 444-446 (che lo dice nato il 18
gennaio).

Giancarlo Volpato. *Spagnolo Antonio*. In: *Dizionario biografico dei
veronesi (secolo XX)*, a cura di Giuseppe Franco Viviani. \[Verona\]:
Fondazione Cassa di risparmio di Verona Vicenza Belluno e Ancona, 2006,
p. 771-773.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 419 (che lo dice nato il 18 gennaio).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-02-03, ultimo aggiornamento 2022-09-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/spagnolo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
