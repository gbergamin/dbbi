![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](parisi.jpg)

## Parisi, Antonio Francesco

(Maida CZ 12 marzo 1918 -- Pinerolo TO 4 settembre 1994)

Dopo la licenza liceale conseguita a Nicastro entrò giovanissimo nella
carriera esecutiva delle biblioteche governative, il 1º luglio 1940,
presso la Biblioteca nazionale di Torino (dove forse aveva già svolto un
periodo di volontariato). Conseguì nel 1942, per merito, la promozione
ad assistente e nel dopoguerra quella a coadiutore.\
Proseguì nel frattempo gli studi all\'Università di Torino, laureandosi
in giurisprudenza nel 1946, dopo un\'interruzione dovuta alla guerra, a
cui partecipò come sottotenente di fanteria, cadendo prigioniero degli
Alleati in Sicilia il 5 agosto 1943 e rientrando dalla prigionia nel
luglio 1945. Più tardi, nel 1955, conseguì anche il diploma di
paleografia, diplomatica e archivistica.\
Nel febbraio 1951, per concorso (essendosi classificato secondo dopo
[Piero Camilla](camilla.htm), che rinunciò alla nomina), andò a dirigere
la Biblioteca comunale \"Alliaudi\", l\'Archivio storico e il Museo
civico di Pinerolo. La Biblioteca, istituita nel 1868, aveva un orario
di apertura e un pubblico ridotti, nonostante un patrimonio librario
ragguardevole, pur se in larga parte da riordinare: durante la sua
direzione ebbe un notevole impulso, sia nel servizio al pubblico -- con
l\'introduzione della classificazione Dewey e dell\'accesso diretto agli
scaffali -- e nelle attività culturali sia nella sua funzione più
tradizionale di istituto di studio. Fin dal 1951 venne organizzato un
servizio di \"biblioteca viaggiante\" nelle frazioni di Pinerolo e in
seguito, con punti di prestito, nel circondario, che arrivarono a 17 nel
1955. Nell\'ambito del Servizio nazionale di lettura la Biblioteca
comunale di Pinerolo divenne poi centro rete del Sistema bibliotecario
intercomprensoriale di Torino e Pinerolo, istituito nel 1969, che arrivò
a collegare 125 biblioteche o punti di prestito in tre province (Asti,
Cuneo e Torino). Creò anche una Biblioteca per ragazzi, collocata nel
1975 in una sede separata per motivi di spazio.\

Nel 1983, per limiti d\'età, lasciò la direzione della Biblioteca,
trasferita a metà degli anni Sessanta in una nuova sede e ormai
trasformata in una biblioteca pubblica adeguatamente attrezzata ed
attiva.\
In seguito donò alla Biblioteca parte dei suoi libri.\
Insieme all\'attività professionale, si dedicò anche intensamente agli
studi storici, soprattutto d\'ambito medievale, riguardo sia alla sua
terra d\'origine che a quella in cui si era trasferito. Pubblicò due
volumi dedicati alla storia di Maida dal Medioevo all\'unità d\'Italia
(1958 e 1960), numerosi studi di storia religiosa, in particolare sui
monasteri basiliani della Calabria, ma anche dei *Lineamenti di storia
di Pinerolo* (3ª ed. 1973). D\'interesse professionale più diretto sono
i volumetti su *Jacottino de Rubeis tipografo pinerolese* (1953) e su
*La tipografia pinerolese dal 1700 al 1800* (1978). Intervenne nel
dibattito bibliotecario su «Accademie e biblioteche d\'Italia» e «La
cultura popolare» e nell\'importante convegno del 1970 su \"Lettura
pubblica e organizzazione dei sistemi bibliotecari\".\
Socio dell\'Associazione italiana biblioteche dal principio degli anni
Cinquanta, partecipò spesso ai suoi congressi e nel 1965 fu eletto nel
Comitato regionale della [Sezione Piemonte](/aib/stor/sezioni/pmn.htm).
Venne rieletto nel 1968, ma la Sezione attraversò poi un lungo periodo
di crisi. Lo troviamo ancora fra i soci fino al 1984.\
Fu anche membro dell\'Accademia Cosentina (dal 1955) e della Deputazione
di storia patria per la Calabria e la Lucania (dal 1957) e socio
corrispondente della Deputazione subalpina di storia patria (dal 1969).\
Il Comune di Curinga (CZ) gli ha intitolato una via. Si afferma anche
che gli sia stata intitolata la Biblioteca comunale di Maida, che però,
purtroppo, non risulta esistere.

Alberto Petrucciani

*Dizionario degli scrittori italiani d\'oggi*. Cosenza: Pellegrini,
1969, p. 174.

Nadia Menusan. *[Ricordando Antonio Francesco
Parisi](http://www.bibliotecheoggi.it/1994/19941008301.PDF)*.
«Biblioteche oggi», 12 (1994), n. 10, p. 83.

Sebastiano Augruso. *Antonio F. Parisi*. (In memoriam). «Rivista storica
calabrese», n.s., 16 (1995), n. 1/2, p. 491-493.

Loris Canalia. *Storia della Biblioteca municipale Alliaudi di
Pinerolo*. «Bibliotheca», 4 (2005), n. 2, p. 117-137: 132-135.

*Un centocinquantenario: omaggio a Camillo Alliaudi: Biblioteca civica
Alliaudi, 6-8 dicembre 2008*, catalogo a cura di GianPiero Casagrande.
Pinerolo: Biblioteca civica Alliaudi, 2008, p. 73-80.

Gianpiero Casagrande. *L\'archivio nell\'Archivio: la storia della
Biblioteca \"Alliaudi\" tratta dai documenti originali*. «Bollettino
della Società storica pinerolese», 4ª serie, 36 (2019), p. 45-59.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-05, ultimo aggiornamento 2021-04-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/parisi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
