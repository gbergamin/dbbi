![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](felice.jpg){height="250"}

## Felice da Mareto

(Mareto, Farini PC 16 aprile 1909 -- Parma 7 marzo 1980)

Al secolo Luigi Molga, studiò nel Seminario di Scandiano, vestì l\'abito
cappuccino nel noviziato di Fidenza, nel 1924, e continuò la sua
formazione dal 1929 a Roma, dove fu ordinato sacerdote nel 1933.\
Laureato in teologia all\'Università Gregoriana di Roma nel 1934, studiò
poi paleografia e archivistica nelle scuole degli archivi di Stato di
Parma e di Roma.\
Insegnò materie letterarie e storiche nei conventi cappuccini di
Scandiano, Fidenza, Modena e Reggio Emilia e fu padre guardiano del
convento di Modena dal 1940 al 1946.\
Archivista della Provincia cappuccina dal 1943, si trasferì nel 1949 a
Parma. Dal 1952 diresse la Biblioteca dei Cappuccini di Parma e nel 1954
venne incaricato anche del riordinamento dell\'archivio dell\'Ordine
Costantiniano e della relativa biblioteca nella stessa città. Alla
Biblioteca \"Adeodato Turchi\" di Parma diede un notevole impulso, sia
per l\'arricchimento delle raccolte, sia per il loro riordinamento con
criteri moderni, in una nuova scaffalatura metallica, con il supporto
della Soprintendenza bibliografica di Modena.\
Nel 1957 lasciò la Biblioteca di Parma e l\'incarico di archivista
provinciale trasferendosi a Roma, presso l\'Istituto storico dei
Cappuccini, per curarne l\'attività bibliografica, e diresse anche,
negli anni Sessanta, la Biblioteca centrale dell\'ordine. Nel 1968 tornò
a Parma, dove si dedicò a lavori storici e bibliografici.\
Socio dell\'Associazione italiana biblioteche almeno dal 1954 al 1967,
prese parte ai Congressi di Chianciano (1960) e Spoleto (1964). Fu anche
membro dell\'Associazione nazionale archivistica italiana e
dell\'Associazione archivistica ecclesiastica (dal 1957) e socio
effettivo della Deputazione di storia patria per le province parmensi.\

Storico e bibliografo, pubblicò fra l\'altro una *Bibliografia generale
delle antiche province parmensi* (Parma: Deputazione di storia patria,
1973-1974) e gli indici analitici dell\'«Archivio storico per le
province parmensi» dal 1860 al 1963 (ivi 1967), oltre a molti lavori di
storia dei Cappuccini, di Parma e di Piacenza. Collaborò inoltre con
diverse voci all\'*Enciclopedia cattolica*, al *Lexicon Capuccinum* e ad
altre opere di consultazione in campo religioso.\
I comuni di Parma, Piacenza e Farini gli hanno intitolato una via
cittadina.

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 354.

Angelo Ciavarella. *Padre Felice*. (In memoriam). «Aurea Parma», 64
(1980), n. 1, p. 76-84.

Antonio Samorè. *Felice Molga da Mareto (1909-1980)*. (Commemorazioni).
«Archivio storico per le province parmensi», 4ª serie, 32 (1980), p.
27-31. Pubblicato nel 1981.

Osvaldo Ferretti. *Padre Felice (Luigi Molga) da Mareto (1909-1980)*.
«Collectanea franciscana», 51 (1981), p. 83-105 (con elenco degli
scritti e ulteriori riferimenti bibliografici).

Roberto Lecchini. *P. Felice Molga da Mareto (1909-1980)*.
(Commemorazione). «Archivio storico per le province parmensi», 4ª serie,
33 (1981), p. 31-38 (con un elenco di suoi scritti). Pubblicato nel
1982.

*Lettere a Angelo Ciavarella*, a cura di Antonio Motta; nota di Tommaso
Nardella. San Marco in Lamis: Quaderni del Sud, 2003, p. 26-28 (lettera
di Felice da Mareto a Ciavarella del 2 aprile 1958, con il suo
curriculum).

Roberto Lasagni. *Molga Luigi*. In: *Dizionario dei parmigiani*.
\<<https://www.parmaelasuastoria.it/it-IT/Dizionario-dei-parmigiani--Moi-Muzzi.aspx#molga%20luigi>\>.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2022-10-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/felice.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
