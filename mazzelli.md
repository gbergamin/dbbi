![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mazzelli.jpg){height="250"}

## Mazzelli, Virginio

(Reggio Emilia 1º ottobre 1865 -- Reggio Emilia 14 settembre 1931)

Dopo la licenza liceale, fu insegnante nella scuola di zootecnia e
caseificio di Reggio Emilia dal 1887 al 1891.\
Entrò come alunno alla Biblioteca nazionale Braidense di Milano dal 1º
giugno 1891 e, superato nell\'ottobre 1892 l\'esame di abilitazione, fu
inquadrato nei ruoli dal 1º dicembre, come sottobibliotecario di 4ª
classe, rimanendo nella stessa Biblioteca, dove ebbe come direttore e
maestro [Giuseppe Fumagalli](fumagalli.htm).\
Nel gennaio 1896 andò in aspettativa e poi lasciò il servizio nelle
biblioteche governative perché nominato vicebibliotecario nella
Biblioteca municipale di Reggio Emilia. Vinse anche il concorso per il
posto di direttore della Biblioteca comunale di Piacenza ma non poté
occuparlo perché riservato a un concittadino.\
Nel 1902 fu nominato direttore della Biblioteca municipale di Reggio
Emilia e mantenne la carica fino alla morte.\
Durante il trentennio della sua direzione la Biblioteca ebbe notevole
impulso e grande sviluppo. Furono redatti o riveduti i cataloghi: quelli
per autore a volume e a schede mobili, quello per materie, quello
topografico, quelli speciali dello spoglio dei periodici e giornali e
degli scrittori e cose reggiane; furono riordinate le collezioni dei
manoscritti e degli incunaboli e ne furono compilati gli indici; fu
eseguito il lavoro preparatorio per l\'edizione nazionale degli scritti
di Lazzaro Spallanzani. La Biblioteca vide raddoppiarsi il suo
patrimonio da 45.000 a 100.000 unità.\
Non ultima sua benemerenza fu l\'istituzione a Reggio Emilia di una
biblioteca popolare.\

Socio della Società bibliografica italiana dal 1903, fu consigliere dal
1911 dell\'Associazione dei funzionari delle biblioteche, dei musei e
degli archivi comunali e provinciali e poi socio dell\'Associazione
italiana biblioteche dalla sua costituzione nel 1930.\
Autore di alcuni lavori storico-bibliografici e di racconti e novelle,
fu anche prolifico poeta d\'occasione; un\'ampia raccolta dei suoi
scritti letterari e non fu pubblicata dopo la sua morte.\
A Reggio Emilia gli è stata intitolata una via.

Giorgio De Gregori

Angelo Davoli. *Virginio Mazzelli, direttore della Biblioteca municipale
di Reggio Emilia: memoria bio-bibliografica*. Reggio Emilia: Stab. tip.
del Pio Istituto degli artigianelli di R. Boiardi, 1931. 60 p. (con
elenco degli scritti).

Virginio Mazzelli. *Prose e poesie scelte: raccolta postuma a cura degli
amici*. Reggio d\'Emilia: Scuola di bibliografia italiana, 1931. 278 p.:
1 ritratto. Contiene anche uno scherzoso autoritratto in versi,
*[Io!](mazzelli2.jpg)*.

*Virginio Mazzelli*. «Accademie e biblioteche d\'Italia», 5 (1931/32),
n. 3/4, p. 340.

*Virginio Mazzelli*. «La bibliofilia», 33 (1931/32), n. 11/12, p. 500.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 196.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 122-123 (voce di Giorgio De Gregori).

Alberto Petrucciani. *Il bibliotecario \"locale\": ieri e domani*. In:
*Biblioteche provinciali e biblioteche pubbliche di capoluogo: servizio
sul territorio: V Convegno nazionale, Pescara, 27-28 settembre 2001*, a
cura di Dario D\'Alessandro. Roma: Associazione italiana biblioteche,
2002, p. 34-40 (sul suo interessante intervento al Congresso mondiale
delle biblioteche del 1929, *Utilità che siano accentrali e posti sotto
un\'unica direzione tutti gli istituti bibliografici, artistici,
archivistici, archeologici delle piccole città sedi di biblioteche
comunali*).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2021-03-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mazzelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
