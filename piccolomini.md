![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Piccolomini (Loli Piccolomini), Adriano

(Grosseto 5 marzo 1843 -- Cesena FC 1º novembre 1907)
:::

Appartenente a un ramo della famiglia senese del papa Pio II, insegnò
lettere nelle scuole comunali di Empoli e a Castelletti (FI) e lingue
nel Convitto di Ceccano. Fu poi per qualche tempo precettore presso i
marchesi di Bagno, a Mantova.\
Nel maggio 1877, per concorso, venne nominato bibliotecario comunale di
Cesena, con la direzione della Biblioteca Malatestiana, della Comunale e
degli altri istituti culturali civici, tra i quali la Pinacoteca, e
prese servizio nel settembre dello stesso anno.\
Sotto la sua direzione la Biblioteca venne riorganizzata in maniera più
moderna, con i registri delle diverse attività e cataloghi a schede
molto ricchi di informazioni (richiami, spogli anche dai periodici,
ecc.) pur se un po\' artigianali e disomogenei, con un notevole aumento
del servizio al pubblico (che si svolgeva anche nei giorni festivi,
tranne pochissime eccezioni, e contemplava dal 1878 il prestito, anche
se dei soli libri di studio). Inoltre dal 1886 la Biblioteca venne
ammessa al prestito interbibliotecario con le biblioteche governative.\
Dedicò particolare impegno alle visite e alle richieste di informazioni,
trascrizioni o collazioni di testi, ecc., da parte degli studiosi dei
manoscritti malatestiani, soprattutto stranieri, e il suo contributo è
ricordato con apprezzamento da Theodor Mommsen e altri. La Malatestiana,
inoltre, era oggetto di visite da parte di non pochi viaggiatori colti,
anche in questo caso soprattutto stranieri.\
Nel 1905 diede inizio agli interventi di restauro dell\'aula monumentale
con l\'eliminazione delle decorazioni murali aggiunte posteriormente,
che costituivano una evidente stonatura, e la risistemazione della
parete di fondo.\
Sull\'attività della Biblioteca stese accurate relazioni annuali,
complete di dati statistici e commenti, che venivano spesso pubblicate
nel settimanale cesenate «Il Cittadino».\
Si deve a lui anche la formazione del primo nucleo della Pinacoteca
comunale, con dipinti raccolti da vari enti e da privati nel 1883, e la
trascrizione di numerose epigrafi cittadine.\
Nel 1888, per la visita di Umberto I a Cesena, compilò una memoria sulla
catalogazione di cui fece omaggio al sovrano ma non pubblicò anche a
stampa; aveva avuto già l\'intenzione di partecipare al premio indetto
nel 1885 dal Ministero della pubblica istruzione per un catalogo delle
opere bibliografiche italiane, ma non aveva poi presentato il suo
lavoro.\
Fu anche membro della Consulta araldica per la Romagna e segretario del
Comizio agrario, per il quale compilò una nutrita bibliografia agricola,
premiata all\'Esposizione emiliana del 1888, che non arrivò però a
pubblicare.\
Aderì alla Società bibliografica italiana dal 1897 e compare tra i suoi
soci fino alla morte.

Alberto Petrucciani

\[Nazzareno Trovanelli\]. *Il prof. Adriano Piccolomini*. «Il cittadino:
giornale della domenica», 19, n. 44 (3 nov. 1907), p. 1-2.

G. G. \[Gaetano Gasperoni\]. *Adriano Loli-Piccolomini*. «La Romagna», 4
(1907), n. 10/11, p. 567.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 110 e 202.

Piero Innocenti. *La biblioteca nel sistema moderno dell\'informazione*.
«Atti e memorie della Accademia di agricoltura scienze e lettere di
Verona», serie 6ª, 43 (1991/92), p. 195-200: 195-197. Pubblicato nel
1994.

Paola Errani. *Adriano Loli Piccolomini*. In: *Le vite dei cesenati*, a
cura di Pier Giovanni Fabbri. IV. Cesena: Stilgraf, 2010, p. 25-37.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-09-13, ultimo aggiornamento 2021-02-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/piccolomini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
