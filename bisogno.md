![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bisogno.jpg)

## Bisogno, Paolo

(Roma 15 settembre 1932 -- Roma 6 febbraio 1999)

Laureato in giurisprudenza all\'Università di Roma, seguì anche studi
filosofici e si dedicò soprattutto ai problemi della politica della
ricerca e dell\'informazione scientifica, lavorando presso il Consiglio
nazionale delle ricerche, dove entrò per concorso nel 1963.\
Nel 1968 promosse la costituzione da parte del CNR di un Laboratorio di
studi sulla ricerca e la documentazione, trasformato nel 1975 in
Istituto di studi sulla ricerca e documentazione scientifica, di cui fu
direttore fino alla morte. L\'Istituto curò fra l\'altro le relazioni
ufficiali annuali sullo stato della ricerca scientifica in Italia, la
traduzione e la diffusione della Classificazione decimale universale,
l\'avvio del Catalogo collettivo nazionale delle pubblicazioni
periodiche (ACNP) e la diffusione dell\'accesso alle banche dati
scientifiche internazionali.\
Nell\'ambito del CNR sostenne le attività di programmazione e
valutazione della ricerca e lo sviluppo dei progetti finalizzati e di
trasferimento tecnologico, presiedendo tra l\'altro il Comitato per le
ricerche tecnologiche dal 1982 al 1988, oltre a rappresentare l\'Italia
in vari comitati della Comunità europea, dell\'OCSE, dell\'UNESCO e
dell\'ONU sui problemi della ricerca.\
Fu anche professore di documentazione alla Scuola speciale per
archivisti e bibliotecari di Roma, di ruolo dal novembre 1980, e tra i
promotori dell\'Associazione italiana documentazione avanzata (AIDA), di
cui fu il primo presidente (1983-1991). In precedenza, negli anni
Settanta, era stato membro del Comitato scientifico dell\'INI, Istituto
nazionale dell\'informazione. Nel 1984 fondò la rivista di politica
della scienza «Prometheus».\
Nei primi anni Novanta coordinò la Commissione Biblioteche e
documentazione costituita dal Ministero dell\'università e della ricerca
scientifica e tecnologica. Nel 1991 fece partecipare l\'ISRDS, insieme
ad altri istituti pubblici di ricerca, all\'inaugurazione della rete a
banda larga GARR (Gruppo per l\'armonizzazione delle reti della
ricerca).\

Fu autore di numerosi studi nel campo della politica della scienza e
della documentazione, tra i quali si segnalano i volumi *Schema per una
rete di informatica nel settore della documentazione
scientifico-tecnica* (Roma 1972), *Introduzione alla politica della
scienza* (Milano 1977), *Teoria della documentazione* (ivi 1980) e *Il
futuro della memoria: elementi per una teoria della documentazione* (ivi
1995).\
Al suo nome è stata intitolata un\'aula del palazzo del CNR a Roma.

Alberto Petrucciani

*Ricordo di Paolo Bisogno*. «AIDA informazioni», 17 (1999), n. 1, p. 4.

*A Roma il 3 ottobre scorso una giornata di studio in onore di Paolo
Bisogno, uno dei fondatori di AIDA, organizzata da CNR e ISRDS*. «AIDA
informazioni», 19 (2001), n. 4, p. 8-12. Contiene: Alessandra
Convertini, *La conoscenza scientifica: un sistema in evoluzione*, p.
8-9; Maria Pia Carosella, *Un ricordo di Paolo Bisogno*, p. 9-12.

Paola Castellucci. *Paolo Bisogno: la precoce fondazione della
disciplina della documentazione*. «AIDA informazioni», 21 (2003), n. 3,
p. 59-70.

*Rapporto sul sistema scientifico e tecnologico in Italia: elementi per
un\'analisi*, a cura di Anna Maria Scarda; scritti di Sveva Avveduto
\... \[et al.\]. Milano: Angeli, 2003. 252 p. (Istituto di studi sulla
ricerca e documentazione scientifica CNR; 22).

Maria Pia Carosella. [*Inaugurazione dell\'Aula \"Paolo Bisogno\", Roma,
Consiglio nazionale delle ricerche, 26 maggio
2006*](http://www.aidainformazioni.it/pub/carosella122006.html). «AIDA
informazioni», 24 (2006), n. 1/2, p. 97-99.

Paola Castellucci. *[Eredità e prospettive per la documentazione in
Italia](https://bollettino.aib.it/article/view/5245/5012)*. «Bollettino
AIB», 47 (2007) n. 3, p. 239-255

Paola Castellucci. *Perché rileggere un classico (Paolo Bisogno
1999-2009)*. In: *Sinergie invisibili: ricerca e informazione
scientifica nell\'economia della conoscenza*, a cura di Carla Basili.
Roma: Consiglio nazionale delle ricerche, 2010, p. 113-156.

Rosalia Azzaro Pulvirenti. *Vent\'anni di etica della ricerca al CNR*.
In: *Sinergie invisibili: ricerca e informazione scientifica
nell\'economia della conoscenza*, a cura di Carla Basili. Roma:
Consiglio nazionale delle ricerche, 2010, p. 339-394.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bisogno.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
