![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pizzif.jpg)

## Pizzi, Francesco

(Padova 15 novembre 1880 -- Firenze 20 aprile 1946)

Entrò nelle biblioteche governative il 1º luglio 1899 come apprendista
distributore alla Biblioteca universitaria di Padova e, superato nel
dicembre 1900 l\'esame di abilitazione, venne nominato
ordinatore/distributore di 5ª classe dal 1º agosto 1904.\
Dal novembre 1904 venne trasferito alla Biblioteca Marciana di Venezia,
dove fu impegnato fra l\'altro nel trasloco e nella riorganizzazione
della biblioteca.\
Venne poi trasferito per qualche tempo, verso il 1916, alla Biblioteca
universitaria di Pisa, tornando nel maggio 1919 alla Marciana. Con la
riforma del 1919 venne inquadrato nella qualifica di coadiutore e nel
dicembre 1927 promosso primo coadiutore. In questo periodo svolse anche
vari incarichi per la Soprintendenza bibliografica per il Veneto,
affidata al direttore della Marciana, occupandosi in particolare della
sistemazione delle biblioteche di Fiume, Rovereto, Cividale, Lendinara e
Adria.\
Venne poi trasferito nell\'estate 1933 alla [Biblioteca governativa di
Cremona](/aib/stor/teche/cr-sta.htm) di cui, per la malattia di [Amedeo
Gazzolo](gazzolo.htm) che era stato destinato a sostituire [Vittorio
Finzi](finzi.htm) collocato a riposo, assunse la reggenza, che mantenne
fino alla fine di luglio del 1936.\
Dopo la nomina di [Virginia Carini Dainotti](carini.htm) alla direzione
della Biblioteca di Cremona preferì essere trasferito altrove e, col
consenso della direttrice, passò il 15 ottobre 1937 alla Biblioteca
nazionale centrale di Firenze. Nel dicembre 1936 era stato promosso
coadiutore principale, grado più elevato della carriera esecutiva, con
cui concluse la sua carriera.\
Socio dell\'Associazione italiana biblioteche dal 1936, partecipò in
quell\'anno al Convegno tenuto a Genova, ma dall\'anno successivo non
volle più rinnovare la sua iscrizione.\

Pubblicò una bibliografia della Basilica di S. Giustina di Padova (1903)
e qualche scritto storico o bibliografico negli anni successivi; poi
mentre era a Cremona curò una bibliografia dei repertori biografici
italiani (*Italica gens: repertori a stampa di biografia generale
italiana*, Cremona: Libr. ed. Moschetti, 1934). Nel 1907 uscì sulla
«Rivista delle biblioteche e degli archivi» un suo intervento in cui
proponeva la realizzazione di un catalogo collettivo delle biblioteche
governative, sull\'esempio tedesco, suggerendo un\'organizzazione del
lavoro che anticipa quella che sarà adottata molto tempo dopo per il
Censimento delle cinquecentine.

Alberto Petrucciani

Angela Nuovo. *Virginia Carini Dainotti direttrice della Biblioteca
governativa di Cremona (1936-1942)*. In: *Virginia Carini Dainotti e la
politica bibliotecaria del secondo dopoguerra: atti del convegno, Udine,
8-9 novembre 1999*, a cura di Angela Nuovo. Roma: Associazione italiana
biblioteche, 2002, p. 114-136 (con una sua relazione al Ministero a p.
134-135).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-31, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pizzif.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
