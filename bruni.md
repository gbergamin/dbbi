![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bruni.jpg){height="250"}

## Bruni, Gerardo

(Cascia PG 30 giugno 1896 -- Roma 10 dicembre 1975)

Battezzato col nome di Giraldo, studiò in seminario e si laureò in
filosofia al Pontificio Ateneo Lateranense di Roma nel 1917, durante una
licenza dalla guerra, a cui partecipò come sottotenente ricevendo una
medaglia di bronzo al valore.\
Laureato nuovamente in filosofia all\'Università di Roma nel 1922,
relatore Giovanni Gentile, trovò impiego al Banco di Roma e si impegnò
in politica con il Partito popolare, stringendo un particolare legame
con don Sturzo.\
Studioso di filosofia medievale (*Riflessioni sulla scolastica*, Roma,
1927, tradotto in inglese due anni dopo), nel 1927 fu scelto dal
prefetto della Biblioteca apostolica vaticana [Mercati](mercati.htm),
insieme a [Igino Giordani](giordani.htm) e a due ecclesiastici, per una
missione di studio negli Stati Uniti finalizzata allo studio della
biblioteconomia moderna e patrocinata dal Carnegie Endowment for
International Peace. Studiò biblioteconomia all\'Università del Michigan
ad Ann Arbor, seguendo le lezioni di catalogazione di Margaret Mann, e
alla Columbia University di New York.\
Al ritorno da questo soggiorno di studio, nel 1928, entrò come
bibliotecario nella Biblioteca vaticana e pubblicò il volume *La
biblioteca moderna* (Roma: Ausonia, 1929), che sostiene la funzione
sociale della biblioteca pubblica di matrice anglosassone ed espone i
metodi americani di catalogazione e di gestione delle biblioteche.\
Continuò nella Biblioteca la sua riflessione filosofica e morale e il
suo impegno politico antifascista, dando vita al Movimento
cristiano-sociale, attivo nella Resistenza, e partecipando alle prime
riunioni della nascente Democrazia cristiana, con cui si trovò subito in
inconciliabile dissenso. Trasformato il Movimento in Partito
cristiano-sociale, fu l\'unico deputato eletto nel 1946 all\'Assemblea
costituente, dove fra l\'altro votò contro l\'inserimento del Concordato
nella Costituzione. Nelle successive elezioni del 1948 il Partito
cristiano-sociale sostenne il Fronte democratico popolare ma si presentò
autonomamente e, nonostante un discreto risultato, non ottenne alcun
seggio.\

Nel 1946 venne collocato in aspettativa dalla Biblioteca vaticana per il
mandato alla Costituente e nel giugno 1947, per ragioni politiche, perse
l\'impiego.\
Passò quindi a insegnare storia e filosofia nei licei, a Sulmona e
quindi al \"Mamiani\" di Roma. Ottenuto il comando all\'Università di
Roma, vi conseguì nel 1955 la libera docenza in Storia della filosofia
medievale, che insegnò per incarico, passando poi alla Storia delle
dottrine politiche, fino al 1966.\
In campo politico, continuò fino alla morte ad interessarsi e talvolta
ad impegnarsi in movimenti cristiani o socialisti indipendenti, poi
della nuova sinistra e radicali.\
Dopo l\'opera del 1929, non tornò su temi biblioteconomici nei suoi
numerosi scritti, essenzialmente di filosofia e di politica.\
Le sue carte, insieme a quelle del Partito da lui fondato, e i suoi
libri sono conservati presso la Fondazione Lelio e Lisli Basso di Roma;
alcune carte relative ai suoi studi di filosofia medievale sono state
donate alla Biblioteca Vaticana.

Alberto Petrucciani

*Gerardo Bruni e i cristiano-sociali*, a cura di Antonio Parisella.
Roma: Edizioni Lavoro, 1984. 300 p. (Studi di storia; 5). Contributi
presentati all\'incontro su \"Cristiani e sinistra in Italia fra
fascismo e repubblica: l\'esperienza di Gerardo Bruni e del Movimento
cristiano-sociale\", Roma, 31 ottobre 1981.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 76, 270-271.

Antonio Parisella. [*Bruni, Giraldo
(Gerardo)*](http://www.treccani.it/enciclopedia/giraldo-bruni_(Dizionario-Biografico)/).
In: *Dizionario biografico degli italiani*. Vol. 34 (*Primo supplemento
A-C*). Roma: Istituto della Enciclopedia italiana, 1988, p. 535-538.

Antonio Parisella. *Igino Giordani e Gerardo Bruni: una lunga amicizia*.
In: *Igino Giordani: politica e morale*, Tommaso Sorgi (ed.). Roma:
Città nuova, 1995, p. 67-91.

Giovanna Granata. *La \"biblioteca moderna\" di Gerardo Bruni*.
«Bibliotheca», 1 (2002) n. 2, p. 137-156 (con ulteriori riferimenti
bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-26, ultimo aggiornamento 2021-01-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bruni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
