![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](camilla.jpg){height="250"}

## Camilla, Piero

(Cuneo 18 gennaio 1922 -- Cuneo 8 marzo 2012)

Studiò all\'Università di Torino, conseguendo nel 1945 la laurea in
lingue e letterature straniere, e più tardi ottenne anche il diploma di
paleografia e diplomatica.\
Lavorò dal luglio 1945 alla Biblioteca civica di Cuneo, dal 1949 come
direttore incaricato e poi di ruolo, fino al 1979. Nel 1947 pubblicò il
catalogo degli incunaboli della Biblioteca, aggiornato nel 1950. Dal
1956 diresse anche il Museo civico, riaperto al pubblico, e nel 1958
curò il trasferimento dell\'Archivio storico comunale presso la
Biblioteca.\
Durante la sua direzione la Biblioteca venne riorganizzata, modernizzata
e notevolmente arricchita; vennero create la sala ragazzi (nel 1963) e
poi la sala di consultazione e realizzati nuovi cataloghi per autori e
soggetti. Interessato già dagli anni Cinquanta all\'avvio di un servizio
bibliotecario sul territorio, costituì nel 1968 il Sistema bibliotecario
delle Valli Cuneesi, sostenuto dai finanziamenti ministeriali per il
Servizio nazionale di lettura. Il Sistema arrivò a collegare 45 comuni
del comprensorio e, temporaneamente, 14 comuni del Monregalese.\
Fu inoltre ispettore bibliografico onorario e nel 1975 gli venne
conferita la medaglia d\'oro della Presidenza della Repubblica per i
benemeriti della scuola, della cultura e dell\'arte.\
Nel 1950, non essendo ancora direttore stabile a Cuneo, aveva
partecipato al concorso per la direzione della Biblioteca comunale di
Pinerolo, risultando vincitore ma rinunciando alla nomina.\
Socio dell\'Associazione italiana biblioteche dagli anni Cinquanta, fu
eletto nel Comitato regionale della [Sezione
Piemonte](/aib/stor/sezioni/pmn.htm) per il triennio 1956-1959. Aderì
anche, nel 1949, al Comitato d\'intesa tra i bibliotecari degli enti
locali.\

Studioso di storia locale e collaboratore di numerose riviste e
giornali, pubblicò una storia di *Cuneo 1198-1382* (Cuneo 1970, 3 vol.),
edizioni di statuti e altre fonti storiche piemontesi, inventari
archivistici e lavori anche di carattere divulgativo. Collaborò
all\'«Almanacco dei bibliotecari italiani» con un articolo sulla
Biblioteca di Cuneo (1952) e ad «Accademie e biblioteche d\'Italia» con
un articolo sulla nuova Biblioteca di Dronero (1970).\
Membro della Società per gli studi storici, archeologici ed artistici
della provincia di Cuneo dalla sua ricostituzione (1949), ricoprì per
molti anni le cariche di bibliotecario e tesoriere, segretario,
vicepresidente, presidente (1990-1992) e direttore del «Bollettino». Fu
tra i fondatori nel 1963 dell\'Istituto storico della Resistenza in
provincia di Cuneo, di cui fu anche direttore, per qualche tempo fu
anche commissario per la provincia di Cuneo dell\'Istituto per la storia
del Risorgimento italiano, e nel 1969 venne nominato socio
corrispondente della Deputazione subalpina di storia patria.

Alberto Petrucciani

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\]. Milano: IGAP, 1966, p. 105.

*Lui, chi è?* 2ª ed. Torino: Editrice torinese, \[1971?\], vol. 1, p.
479.

G. G. \[Giuseppe Griseri\]. *Piero Camilla*. In: *70 anni per la
\"Granda\": la Società per gli studi storici della provincia di Cuneo
dal 1929 al 1999*. Nuova ed. accresciuta e corretta a cura di Emanuele
Forzinetti, Giuseppe Griseri. Cuneo: Società per gli studi storici,
archeologici ed artistici della provincia di Cuneo, 2002, p. 48-49 (con
l\'elenco delle principali pubblicazioni).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-01-17, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/camilla.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
