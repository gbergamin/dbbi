![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pastorino.jpg)

## Pastorino, Tommaso

(Genova 1º novembre 1904 - Genova 27 settembre 1964)

Autodidatta, impiegato fin da giovanissimo, nel gennaio 1918, al Comune
di Genova come fattorino di Palazzo Bianco, vi percorse tutta la sua
carriera diventando applicato e quindi ispettore ed economo
dell\'Ufficio Belle arti (poi Direzione Antichità belle arti e storia) e
direttore della sua biblioteca specializzata. Dal settembre 1940 diresse
e curò personalmente il trasferimento del patrimonio artistico e
archivistico del Comune in vari ricoveri fuori città, al sicuro dai
bombardamenti aerei. Richiamato alle armi e inviato sul fronte
greco-albanese, rimase ferito nel 1941. Rientrato in servizio, dopo la
guerra si dedicò fra l\'altro al riordino dell\'Archivio storico
comunale, allocato in condizioni precarie fino agli anni Sessanta, e
alla sua consultazione per gli studiosi.\
Socio dell\'Associazione italiana biblioteche almeno dal 1936, aderì
alla sua ricostituzione nel 1948, prima dell\'Assemblea nazionale di
Palermo, e fu eletto vicepresidente nel primo [Comitato regionale della
Liguria](/aib/stor/sezioni/lig.htm) (1949-1953). Scomparso nell\'aprile
1950 il presidente [Gino
Tamburini](/aib/editoria/dbbi20/tamburinig.htm), resse la Sezione fino
al marzo 1951 e in questa veste partecipò all\'elezione del presidente
nazionale [Casati](/aib/editoria/dbbi20/casati.htm) e fece parte del
[Consiglio direttivo](/aib/stor/cariche51.htm). Per gli impegni di
lavoro preferì poi cedere la carica alla soprintendente [Maria Teresa
Escoffier](/aib/editoria/dbbi20/escoffier.htm).\
Esperto di arte e storia locale, fece parte dell\'Accademia ligustica di
belle arti dal 1933 e della Società ligure di storia patria dal 1934.
Pubblicò numerosi brevi contributi in questo campo, soprattutto nella
rivista del Comune «Genova», dagli anni Trenta fino alla morte, e
partecipò all\'organizzazione di alcune mostre a Genova e Torino.\
È stato pubblicato postumo il *Dizionario delle strade di Genova*
(Genova: Tolozzi, 1968-1969) da lui intrapreso e poi aggiornato ed
ampliato da Carlo Marchesani.

Alberto Petrucciani

Leonida Balestreri. *Tommaso Pastorino*. «Atti della Società ligure di
storia patria», n.s., 4 (1964), n. 2, p. 477-481, con elenco delle
pubblicazioni.

M. G. R. *Tomaso Pastorino, il nostro ricordo*. «Genova», 44 (1964), n.
11, p. 37, con una fotografia.

Giuliano Balestreri. *Il collaboratore perduto*. «Genova», 44 (1964), n.
11, p. 38-40, con una fotografia.

Liana Saginati. *L\'Archivio storico del Comune di Genova*. «La Berio»,
14 (1974), n. 1, p. 7-57: 50-54.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-06-02, ultimo aggiornamento 2020-05-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pastorino.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
