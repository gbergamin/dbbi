![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tamburinil.jpg){height="250"}

## Tamburini, Luciano

(Torino 23 ottobre 1923 -- Villarbasse TO 16 ottobre 2010)

Dopo gli studi secondari si iscrisse nel 1942 alla Facoltà di lettere e
filosofia dell\'Università di Torino. Militare di leva nei bersaglieri,
dopo l\'8 settembre 1943 si unì alle formazioni partigiane comandate dal
maggiore Enrico Martini (\"Mauri\"), che operavano nel Cuneese. Dopo la
Liberazione riprese gli studi e conseguì la laurea in lettere, con una
tesi in letteratura russa, nel luglio 1949.\
Dopo la laurea entrò al Comune di Torino lavorando per circa un decennio
al Museo civico d\'arte antica, di cui diresse la biblioteca
specializzata.\
Passò poi verso il 1960 alle Biblioteche civiche, di cui fu
vicedirettore durante la direzione di [Carlo
Revelli](/aib/stor/bio/revelli.htm) e poi per alcuni anni, verso il
1985, direttore.\
Socio dell\'Associazione italiana biblioteche probabilmente dal 1955,
rinunciò nel 1956 all\'elezione nel Comitato regionale della [Sezione
Piemonte](/aib/stor/sezioni/pmn.htm) ma vi venne eletto di nuovo nel
1962 e poi confermato nel 1965, come segretario, e nel 1968. Prese parte
ad alcuni congressi nazionali dell\'AIB negli anni Cinquanta e Sessanta
e all\'Assemblea di Chianciano (1960).\
Studioso di arte e storia di Torino e di letteratura piemontese,
pubblicò fra l\'altro volumi su *I teatri di Torino* (1966) e *Le chiese
di Torino: dal Rinascimento al Barocco* (1968, nuova ed. 2002) e una
guida della città (1980); collaborò anche, per il teatro, alla grande
*Storia di Torino* pubblicata da Einaudi. Compilò, inoltre una
bibliografia dei periodici torinesi del periodo postunitario (*La stampa
periodica a Torino e a Genova dal 1861 al 1870*, a cura di Luciano
Tamburini e Giovanna Petti Balbi, Torino: Biblioteca civica, 1972). In
campo letterario studiò soprattutto Edmondo De Amicis, curando anche
l\'edizione di *Cuore* per Einaudi (1972) e organizzando un\'importante
mostra, ed Emilio Salgari. Fu anche traduttore dall\'inglese e dal
francese di opere di letteratura e di saggistica.\

È stato fino alla morte vicepresidente del Centro studi piemontesi e
direttore dal 1987 della sua rivista «Studi piemontesi». Faceva parte
anche del Comitato scientifico del Museo della scuola e del libro per
l\'infanzia di Torino.\
A Villarbasse fu consigliere comunale, assessore e per breve tempo
sindaco, oltre che presidente di varie associazioni locali, e promosse
l\'istituzione della Biblioteca comunale, in precedenza semplice punto
di prestito del Sistema bibliotecario di Pinerolo, sostenendola anche
con donazioni.\
La Biblioteca comunale di Villarbasse è stata poi intitolata al suo
nome.

Alberto Petrucciani

*L\'opera cinquantenaria della Deputazione subalpina di storia patria:
notizie storiche, biografiche e bibliografiche sulla Deputazione e i
suoi deputati nel terzo mezzo secolo dalla fondazione*, raccolte dalla
socia Marina Bersano Begey. Torino: Palazzo Carignano, 1984, p. 75.

Pompeo Vagliani. *A Luciano Tamburini (23 ottobre 1923-16 ottobre
2010)*. In: *De Amicis nel* Cuore *di Torino: convegno internazionale di
studi (Torino, 9-10 dicembre 2008)*, a cura di Clara Allasia.
Alessandria: Edizioni dell\'Orso, 2011, p. IX-X.

Si ringrazia vivamente Paola Rizzolo della Biblioteca comunale di
Villarbasse.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-05-24, ultimo aggiornamento 2021-03-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tamburinil.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
