![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Miola, Alfonso

(Napoli 23 marzo 1844 -- Napoli 5 febbraio 1934)
:::

Laureato in lettere, entrò nella carriera delle biblioteche governative
il 1º luglio 1865, appena ventunenne, risultando primo in un concorso
pubblico. Come assistente alla Biblioteca nazionale di Napoli, lavorò
dapprima al riordinamento di alcuni fondi ecclesiastici e dopo quattro
anni al settore dei manoscritti, come aiutante del primo bibliotecario,
Scipione Volpicella.\
Per la sua competenza paleografica il prefetto, l\'abate Vito Fornari
(che rimarrà in carica fino al 1900), gli affidò le ricerche di
materiali di pregio editi e inediti per illustrare la Biblioteca in
occasione dell\'Esposizione marittima che si tenne a Napoli nel 1870,
per l\'Esposizione universale di Vienna del 1872, per il secondo
Congresso internazionale geografico del 1875 e per l\'Esposizione
nazionale di belle arti tenuta a Napoli nel 1877.\
Nel 1874 aveva pubblicato su «La carità» il catalogo dei codici di San
Tommaso e di san Bonaventura e descritto i codici petrarcheschi della
Biblioteca nazionale di Napoli per un volume pubblicato dal Ministero
con il titolo *I codici petrarcheschi delle biblioteche governative del
Regno*.\
Nel 1876 fu inviato a Firenze, dove poté approfondire gli studi
paleografici, specialmente presso la Biblioteca Laurenziana.\
Grazie a Francesco Zambrini, presidente della Commissione per i testi di
lingua, iniziò a collaborare al «Propugnatore», dove pubblicò a puntate
le sue ricerche sui primordi della lingua italiana poi raccolte in
volume (*Le scritture in volgare dei primi tre secoli della lingua
italiana ricercate nei codici della Biblioteca nazionale di Napoli*,
Bologna, 1878); con la Commissione continuò a collaborare anche quando
ne divenne presidente Giosue Carducci, ma la pubblicazione dei suoi
studi si interruppe con la chiusura del «Propugnatore» nel 1898.\
Collaboratore fin dal 1879 dell\'«Archivio storico per le province
napoletane», ebbe da Gaetano Filangieri l\'incarico di trascrivere i
documenti antichi conservati all\'Archivio notarile di Napoli. Lo stesso
Filangieri lo ospitò a Parigi per oltre un mese, dal 1º settembre 1882,
per la trascrizione di un codice sull\'Italia meridionale posseduto
dalla Bibliothèque nationale.\
Nel 1885, su incarico del prefetto Fornari, tenne un corso di
paleografia per gli alunni assistenti della Biblioteca nazionale, ma
aperto -- in accordo con l\'Università -- anche agli studenti.\
Diventato sottoconservatore di manoscritti con la riforma delle
qualifiche del 1885, nel 1888 ricevette l\'incarico della catalogazione
dei codici della Biblioteca Brancacciana, in quegli anni riunita
amministrativamente alla Nazionale, un compito che portò avanti anche
quando la Brancacciana passò con la Biblioteca universitaria di Napoli,
nel 1896, e che fu completato tre anni più tardi e finalmente dato alle
stampe, a dispense, dal 1918 al 1922.\
Promosso al grado di bibliotecario col 1º febbraio 1893, svolse anche la
funzione di vicedirettore della Biblioteca nazionale.\
Dopo la morte di Fornari passò le consegne della Biblioteca al nuovo
direttore [Emidio Martini](martini.htm) e venne trasferito dal maggio
1900 alla direzione della [Biblioteca
universitaria](/aib/stor/teche/na-uni.htm), che tenne fino al
collocamento a riposo, avvenuto su sua domanda col 1º aprile 1913. Nel
gennaio 1906 era stato promosso bibliotecario di 3ª classe.\
Fu socio della Società bibliografica italiana dal 1897 fino almeno al
1911 e tenne una relazione alla I Riunione bibliografica (1897). Da
tempo a riposo, mandò la sua adesione al I Congresso dell\'Associazione
italiana biblioteche, nel 1931, come \"bibliotecario emerito\".\
Oltre che della Commissione per i testi di lingua fu membro
dell\'Accademia Pontaniana di Napoli, a cui contribuì con memorie e
commemorazioni. Studioso di paleografia, di storia dell\'arte, dei
monumenti napoletani e di filologia italiana, fu autore di numerose
pubblicazioni e diresse il «Bollettino del bibliofilo: notizie, indici,
illustrazioni di libri a stampa e manoscritti», una rivista mensile
pubblicata a Napoli dal 1918 al 1921. Scrisse anche poesie di
ispirazione religiosa.\
Le sue carte sono conservate alla Biblioteca nazionale di Napoli.

Simonetta Buttò

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 613.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1003.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 174.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 266.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 367 (per errore come \"Alfredo\").

Antonio Bellucci. *Alfonso Miola*. «Il Fuidoro», 3 (1956), n. 1/2, p.
37-48 (che erroneamente indica come data di nascita il 14 settembre
1840, confondendola con quella del fratello Camillo, noto pittore).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni antiquariato, 1959, p. 252.

Guerriera Guerrieri. *La Biblioteca nazionale \"Vittorio Emanuele III\"
di Napoli*. Milano; Napoli: Ricciardi, 1974, p. 119-120 (che indica come
anno di nascita il 1840) e *passim*.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 81, 101, 197 e 214.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 306-307.

Vincenzo Trombetta. *Il «Bollettino del bibliofilo» di Alfonso Miola
(1918-1921)*. «Bibliologia», 13 (2018), p. 143-166. Pubblicato nel 2019.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-05, ultimo aggiornamento 2021-03-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/miola.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
