![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](parducci.jpg)

## Parducci, Amos

(S. Michele di Moriano LU 7 gennaio 1877 -- Lucca 23 marzo 1949)

Laureato in lettere nel 1900 all\'Università di Pisa con una tesi di
letteratura teatrale italiana, dal 1902 (di ruolo dal 1903) insegnò nei
ginnasi di Velletri, Mistretta e Livorno, poi dal 1907 al 1925 al Liceo
ginnasio Machiavelli di Lucca, con un comando nel 1922 all\'Accademia
navale di Livorno.\
Libero docente dal 1911 di Storia comparata delle letterature neolatine
all\'Università di Pisa, dal 1923 fu anche professore incaricato di
Lingua e letteratura francese. Nel 1912-1913, grazie a una borsa di
studio, seguì corsi di specializzazione a Parigi, presso la Sorbona,
l\'École pratique des hautes études e l\'Institut national des langues
et civilisations orientales.\
Partecipò alla Prima guerra mondiale come capitano dei granatieri.\
Nell\'ottobre 1926 fu comandato alla [Biblioteca governativa di
Lucca](/aib/stor/teche/lu-sta.htm) e dall\'agosto 1928 al dicembre 1938
ne resse la direzione. Vi eseguì importanti lavori di ammodernamento,
istituì una sala di consultazione e curò particolarmente l\'incremento
del patrimonio librario. Nominato nel 1929 preside nei licei classici,
preferì mantenere il comando in biblioteca. Negli anni Trenta fu anche
ispettore bibliografico onorario.\
Nel 1929 fondò il «Bollettino storico lucchese», che diresse per alcuni
anni, e dal 1931 al 1944 fu anche vicepresidente dell\'Accademia
lucchese di scienze, lettere e arti (presidente per statuto era il re),
per la quale riprese la serie delle pubblicazioni e curò il
trasferimento nella nuova sede presso il Palazzo del Governo.\
Lasciò la Biblioteca il 16 dicembre 1938 per la nomina a professore di
ruolo di Filologia romanza all\'Università di Bologna, dove dal 1939
insegnò anche Lingua e letteratura spagnola, fino al collocamento fuori
ruolo, alla fine del 1947. Diresse inoltre la Scuola di perfezionamento
in Filologia moderna dal 1942 al 1948.\
Fu socio dell\'Associazione italiana biblioteche dalla fondazione (1930)
e di nuovo nel dopoguerra.\

Fra le sue numerose pubblicazioni, soprattutto di filologia romanza ma
anche di letteratura italiana e sui rapporti fra Italia e Spagna, si
segnalano *La tragedia classica italiana del secolo XVIII anteriore
all\'Alfieri* (Rocca S. Casciano 1902) e *I rimatori lucchesi del secolo
XIII* (Bergamo 1905); curò inoltre la pubblicazione degli *Scritti
linguistici* di Idelfonso Nieri (Torino 1944).\
Un fondo di sue carte, donato nel 1981 dagli eredi, è conservato nel
Centro archivistico della Scuola normale superiore di Pisa. Il Comune di
Lucca gli ha intitolato una via.

Andrea Paoli

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 299.

*Chi è?: dizionario degli italiani d\'oggi*. Roma: A. F. Formiggini,
1928, p. 368; 2ª ed., ivi, 1931, p. 569; 3ª ed., ivi, 1936, p. 688; 4ª
ed., Roma: Cenacolo, 1940, p. 706.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 682.

Angelo Monteverdi. *Ricordo di Amos Parducci*. «Cultura neolatina», 9
(1949), p. 171-173.

Elena Amico Moneti. *Amos Parducci*. «Accademie e biblioteche
d\'Italia», 18 (1950), n. 1/2/3, p. 183-184.

Silvio Pellegrini. *Amos Parducci*. In: Università di Bologna. *Annuario
degli anni accademici 1948-49 - 1949-50*. Bologna: Università di
Bologna, 1952, p. 151-153, con una fotografia.

Enrico M. Fusco. *Scrittori e idee: dizionario critico della letteratura
italiana*. Torino: SEI, 1956, p. 437.

*Amos Parducci: ricordo*. Lucca: Accademia lucchese di scienze, lettere
e arti, 1973. 52 p., con una fotografia. (Studi e testi; 6). Contiene:
Silvio Ferri, *Un ricordo*, p. 7-9; Marco Boni, *L\'attività scientifica
di Amos Parducci*, p. 11-28; Felice Del Beccaro, *Gli scritti lucchesi
di Amos Parducci*, p. 29-38; *Nota bibliografica*, a cura di Domenico
Corsi, p. 39-52.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 139-140 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 347.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/parducci.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
