![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Briganti, Francesco

(Deruta PG 10 luglio 1873 -- Perugia 11 agosto 1961)
:::

Laureato in giurisprudenza all\'Università di Perugia nel 1895, con una
tesi di storia del diritto poi pubblicata, esercitò anche la professione
di notaio.\
Vicebibliotecario della [Biblioteca comunale di
Perugia](/aib/stor/teche/pg-com.htm) dal novembre 1901 (per il primo
anno come straordinario), ne divenne direttore, e conservatore
dell\'Archivio storico comunale, dal maggio 1922.\
Venne collocato a riposo il 1º ottobre 1935, perché non iscritto al
Partito fascista, rimanendo bibliotecario onorario e tornando a
esercitare il notariato. Più tardi, nel 1946, pubblicò un\'ampia
relazione sulla Biblioteca e l\'Archivio comunale fino al 1935.\
Partecipò nel 1929 al Primo Congresso mondiale delle biblioteche e di
bibliografia e nel 1931 mandò la sua adesione al primo Congresso
dell\'Associazione dei bibliotecari italiani, ma non compare mai negli
elenchi dei soci.\
Ideatore e promotore del Museo della ceramica di Deruta, fondato nel
1898, ne fu conservatore dal 1901 al 1903, ma soprattutto ne seguì
l\'attività per tutta la vita, contribuendovi con doni e acquisti oltre
che con diversi scritti.\
Pubblicò, fino ai suoi ultimi anni, numerosi studi di storia e arte
dell\'Umbria, spesso in opuscoli per nozze o nelle riviste locali, una
guida di Perugia (1954) e, in gioventù, alcune raccolte di versi.\
Un complesso di sue carte, acquistato nel 2007, è conservato
nell\'Archivio di Stato di Perugia.\
A Perugia e a Deruta gli è stata intitolata una via.

Alberto Petrucciani

Aurelio Minghetti. *Ceramisti*. Milano: Istituto editoriale italiano
Bernardo Carlo Tosi, 1939 (Enciclopedia biografica e bibliografica
italiana; 41), p. 85.

Raffaele Belforti. *Francesco Briganti*. (Necrologi). «Bollettino della
Deputazione di storia patria per l\'Umbria», 60 (1963), p. 315-319. Con
la bibliografia degli scritti a cura di Paola Scaramucci.

Mario Roncetti. *Profili di bibliotecari perugini: con appendice
bibliografica*. «Annali della Facoltà di lettere e filosofia, Università
degli studi di Perugia», 11 (1973-1974), p. 181-370: 234-236, 369-370.
Pubblicato nel 1975.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 93-94.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-02, ultimo aggiornamento 2021-02-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/brigantif.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
