![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mondello.gif){height="250"}

## Mondello, Fortunato (Giuseppe)

(Trapani 28 dicembre 1834 -- Trapani 12 luglio 1908)

Dopo studi privati, il 6 gennaio 1856 entrò nell\'ordine degli
Agostiniani scalzi, presso il convento di S. Maria dell\'Itria di
Trapani, assumendo il nome Fortunato. Il 29 settembre 1857 ricevette gli
ordini sacerdotali e il 24 ottobre 1859 conseguì il titolo di lettore in
sacra teologia. A seguito della legge del 1866 dovette lasciare il
convento; fu poi per molti anni canonico della Chiesa di San Pietro di
Trapani e nel 1881 fu nominato anche canonico del Capitolo della
Cattedrale.\
Il 30 marzo 1868 fu chiamato a collaborare con il bibliotecario Rocco
Mazzarese e il vicebibliotecario Giuseppe Polizzi alla risistemazione e
descrizione della gran mole di libri pervenuti alla Biblioteca
Fardelliana dai conventi soppressi di Trapani. Fu quindi nominato
assistente bibliotecario dal 5 gennaio 1870, vicebibliotecario dall\'8
luglio 1879 e infine bibliotecario titolare della [Biblioteca
Fardelliana](/aib/stor/teche/tp-far.htm) dall\'8 giugno 1890 fino alla
morte.\
Nei quarant\'anni passati al servizio dell\'istituzione culturale
trapanese svolse un\'intensa e approfondita opera di ordinamento e
catalogazione dei fondi della Biblioteca; oltre a redigere il catalogo
alfabetico generale dei libri e degli opuscoli, lasciò manoscritti
numerosi cataloghi speciali, tra cui *Le rarità bibliografiche della
Fardelliana*, del 1879 (BFT, Ms. 438), e il *Catalogo ragionato dei
manoscritti della Biblioteca Fardelliana*, del 1898 (BFT, Ms. 437).\
Fu anche ispettore onorario ai monumenti e scavi, membro della
Commissione provinciale di antichità e belle arti, componente del
Comitato regionale di arte cristiana, e fece parte della Società
siciliana per la storia patria e dell\'Accademia cattolica di Palermo.\

Studioso di tradizioni popolari, storia e arte locale, collaborò a vari
periodici, soprattutto trapanesi («La falce», «Lambruschini» e il
«Corriere della Provincia») e della regione («Archivio storico
siciliano», «Archivio storico delle tradizioni popolari», «Sicilia
cattolica» e «Sicilia serafica»). Pubblicò scritti di carattere
religioso ma anche storico e artistico, compresa una *Breve guida
artistica di Trapani* (Trapani 1883). In ambito bibliografico la sua
opera principale rimane la *Bibliografia trapanese* (Palermo 1876),
accurato repertorio ragionato suddiviso in due parti (*Opere opuscoli e
manoscritti di autori trapanesi* e *Documenti vari*), con numerosi
riferimenti ai tesori della Biblioteca. Altre informazioni sulla
Fardelliana e le sue raccolte di pregio si trovano in *La Biblioteca e
la Pinacoteca Fardelliana in Trapani* (Palermo 1882) e in *Resoconto
bibliografico ed artistico* (Trapani 1904).

Domenico Ciccarello

Simone M. Romano. *Biografia del can. p. Fortunato Mondello
bibliotecario della Fardelliana*. Trapani: Tipografia Aurora F.
Lombardo, 1911.

Salvatore Mugno. *Novecento letterario trapanese: repertorio
biobibliografico degli scrittori della provincia di Trapani del \'900*.
Palermo: Regione siciliana, Assessorato dei beni culturali e ambientali
e della pubblica istruzione, 1996, p. 120-122, con l\'elenco degli
scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2022-07-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mondello.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
