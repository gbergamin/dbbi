![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](simaria.jpg){height="250"}

## Simari, Alfredo

(Napoli 4 luglio 1918 -- Roma 27 marzo 2011)

Laureato in giurisprudenza, entrò nelle biblioteche statali dal 1º
novembre 1940 come idoneo al concorso per ordinatore bandito l\'anno
precedente, destinato alla Biblioteca nazionale di Napoli. L\'anno
successivo vinse il concorso per bibliotecario aggiunto, prendendo
servizio con la nuova qualifica dal 1º giugno 1942, sempre alla
Biblioteca nazionale di Napoli. Nel settembre dello stesso anno, però,
fu richiamato alle armi, venendo congedato definitivamente nel dicembre
1945. Nel 1944 lavorò per il governo militare alleato, a Napoli.\
Dopo la guerra continuò a lavorare alla Biblioteca nazionale di Napoli,
salvo a quanto pare un breve periodo, verso il 1946-1948, alla
Biblioteca universitaria della stessa città. Nel giugno 1948 venne
promosso bibliotecario di 2ª classe.\
Dal 1953 diresse la [Biblioteca universitaria di
Messina](/aib/stor/teche/me-uni.htm), dove fra l\'altro organizzò una
mostra dei manoscritti greci, e dal febbraio 1954 venne promosso
bibliotecario di prima classe. Nel 1957 fu per alcuni mesi negli Stati
Uniti, dove già si era recato nel 1952, per un periodo di studio.\
Nel novembre 1957 lasciò la direzione della Biblioteca di Messina
ritornando alla Biblioteca nazionale di Napoli. Nel 1960 svolse per
conto dell\'Unesco una missione di alcuni mesi in Libano come consulente
biblioteconomico, tenendo anche un corso di catalogazione e
classificazione. Nel luglio 1961 venne promosso direttore di 3ª classe.\
Intorno al 1967 fu distaccato a dirigere il Servizio Documentazione e
Biblioteca del Ministero del bilancio, allora guidato dal socialista
Giovanni Pieraccini, dove rimase per alcuni anni.\
Diresse inoltre dalla sua costituzione (1969) l\'Istituto nazionale
dell\'informazione, attivo nel campo della documentazione, delle
applicazioni informatiche e dell\'editoria specializzata, e fu anche
responsabile de «La rivista dell\'informazione» (1970-1973).\
Chiese il collocamento a riposo probabilmente nel 1970, lavorando poi
per qualche tempo come responsabile del Servizio di documentazione
dell\'UNCTAD.\

Socio dell\'Associazione italiana biblioteche dal 1946, nel 1948 venne
eletto nel primo Comitato regionale della [Sezione di
Napoli](/aib/stor/sezioni/cam.htm). Dopo il trasferimento a Messina
venne eletto, per il triennio 1953-1956, nel Comitato regionale della
[Sezione della Sicilia orientale](/aib/stor/sezioni/sic-or.htm), e
rieletto nel 1957. Prese parte a quasi tutti i Congressi nazionali
dell\'Associazione negli anni Cinquanta e Sessanta; nell\'Assemblea di
Chianciano (1960) intervenne a sostegno delle proposte di
[Cecchini](cecchini.htm) e [De Gregori](/aib/stor/bio/degregorig.htm) e
presiedette la commissione elettorale. Risulta ancora negli elenchi dei
soci fino almeno al 1969.\
Avvocato e pubblicista, intervenne in dibattiti di politica
dell\'informazione e nel 1992 fu espulso dal Partito socialista italiano
con Federico Zeri e altri per essersi candidato nelle liste referendarie
di Massimo Severo Giannini.\
Fu autore di alcuni scritti sulle biblioteche pubbliche e
l\'informazione e pubblicò nella «Nuova rivista storica» un saggio su
*Il Muratori e le missioni dei Gesuiti nel Paraguai* (1963).

Alberto Petrucciani

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-03, ultimo aggiornamento 2021-02-22, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/simaria.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
