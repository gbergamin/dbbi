![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

Dizionario bio-bibliografico dei bibliotecari italiani del XX secolo

![\[Ritratto\]](giraldi2.jpg){height="250"}\
\
[\[Altra immagine\]](giraldi.jpg)

## Giraldi, Alberto

(Firenze 15 giugno 1902 -- Firenze 13 febbraio 1964)

Laureato in lettere all\'Università di Firenze nel 1931, dopo qualche
esperienza d\'insegnamento entrò nelle biblioteche statali, per
concorso, come bibliotecario aggiunto, dal febbraio 1933, assegnato alla
Biblioteca nazionale centrale di Firenze.\
Dall\'aprile 1934 diresse la [Biblioteca governativa di
Gorizia](/aib/stor/teche/go-sta.htm).\
Dal 1937 divenne direttore della [Biblioteca nazionale di
Palermo](/aib/stor/teche/pa-cen.htm) e soprintendente alle biblioteche
della Sicilia occidentale. Dal novembre 1942 al febbraio 1943 fu inviato
a Sebenico, Spalato e Cattaro per riordinare le biblioteche locali.
Nell\'estate 1943, mentre si trovava a Roma per riferire al Ministero
sui bombardamenti subiti dalla Nazionale di Palermo, il precipitare
degli avvenimenti bellici non gli rese più possibile raggiungere la sua
sede e chiese di essere trasferito momentaneamente alla Nazionale di
Firenze, mentre a Palermo [Angela Daneu Lattanzi](daneu.htm) prima e
Elena Tamajo poi lo sostituirono nelle funzioni di direttore della
Biblioteca nazionale e di soprintendente.\
Rientrato temporaneamente a Palermo nell\'autunno 1944, fu reintegrato
alla direzione della Biblioteca nazionale dal 1º aprile 1945, mentre la
Soprintendenza rimase affidata ad [Angela Daneu Lattanzi](daneu.htm).\
Conseguita la promozione a direttore di 2ª classe, dal 1º luglio 1951,
fu trasferito a Firenze in sottordine alla Biblbioteca nazionale
centrale. Nel febbraio 1952, per le nuove norme che prevedevano di
scindere la funzione di soprintendente dalla direzione delle maggiori
biblioteche, ebbe l\'incarico della Soprintendenza per la Toscana,
mentre ad [Anita Mondolfo](mondolfo.htm) restò la direzione della
Nazionale.\
Nel gennaio 1955 gli fu affidata la direzione della [Biblioteca
Riccardiana](/aib/stor/teche/fi-ric.htm) di Firenze, mentre [Giovanni
Semerano](semerano.htm), che si scambiò con lui negli incarichi, venne
nominato soprintendente.\
Il 1º ottobre 1956 ottenne la direzione della [Biblioteca nazionale
centrale di Firenze](/aib/stor/teche/fi-naz.htm) e qui operò grandi
novità: la nuova serie del «Bollettino», che divenne «Bibliografia
nazionale italiana» (BNI), la costruzione della nuova ala
dell\'edificio, la riorganizzazione dei servizi, l\'impianto di nuovi
cataloghi, ecc.\

Fu anche membro del consiglio direttivo del Centro nazionale per il
catalogo unico delle biblioteche italiane e per le informazioni
bibliografiche e nel 1958 e 1962 venne eletto, per due quadrienni, al
Consiglio superiore delle accademie e biblioteche.\
Socio dell\'Associazione italiana biblioteche dal 1934, fu presidente
dell\'assemblea di Palermo (1948) che approvò il primo statuto
democratico e del primo Comitato regionale della [Sezione della Sicilia
occidentale](/aib/stor/sezioni/sic-oc.htm), presidente della [Sezione
Toscana](/aib/stor/sezioni/tos.htm) dal 1953 al 1955 e commissario dal
1961 al 1963, membro del Consiglio direttivo [dal 1951 al
1954](/aib/stor/cariche51.htm) (dal 1953 come vicepresidente nazionale)
e [dal 1961 al 1964](/aib/stor/cariche60.htm).

Alberto Petrucciani

Francesco Barberi. *Alberto Giraldi († 13 febbraio 1964)*. «Bollettino
d\'informazioni AIB», 4 (1964), n. 1, p. 33-37, seguito dai ricordi di
Angela Daneu Lattanzi (p. 37-38) e Diego Maltese (p. 38-40).

*Bibliotecari scomparsi* \[*annuncio della morte*\]. «Accademie e
biblioteche d\'Italia», 32 (1964), n. 1/2, p. 97.

\[*Breve ricordo*\]. «Almanacco dei bibliotecari italiani», 1965, p.
192.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 100-101 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 234-235.

Antonio Giardullo. *Alberto Giraldi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 312-320, con elenco degli scritti e ulteriori
riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/giraldi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
