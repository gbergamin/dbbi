![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](depilato.jpg){height="250"}

## De Pilato, Sergio

(Potenza 25 marzo 1875 -- Potenza 4 aprile 1956)

Laureato in giurisprudenza all\'Università di Napoli nel 1895 e iscritto
all\'Albo dei procuratori nel 1896, si inserì in quegli anni negli
ambienti forensi e giornalistici della città, come vicesegretario del
Circolo giuridico di Napoli, collaboratore della sua rivista «Progresso
giuridico» e autore di scritti letterari pubblicati sul «Mattino» e sul
settimanale «Fortunio».\
Primogenito di una famiglia piuttosto numerosa, per la morte precoce del
padre, avvocato e proprietario, rinunciò all\'aspirazione a trasferire
la sua attività professionale a Napoli, rimanendo sempre ad esercitare
l\'avvocatura a Potenza. Nella città fondò con un amico magistrato la
rivista giuridica «La Temi lucana» (1901-1902) e pubblicò anche in altri
periodici alcuni scritti di diritto.\
Nel 1912 venne incaricato (senza compenso) della direzione della
Biblioteca provinciale di Potenza, di cui era stato tra i promotori
dieci anni prima (e poi membro del Consiglio direttivo) e che era allora
interamente da ricostituire a seguito dei danni di un incendio. Rimase
direttore della Biblioteca fino al febbraio 1941 e all\'esperienza,
compresi i contrasti con l\'Amministrazione provinciale che portarono al
suo allontanamento, dedicò poi un opuscolo. Durante la sua direzione si
adoperò soprattutto ad arricchire la Biblioteca con l\'acquisizione di
fondi religiosi e privati e con acquisti e doni di materiale moderno,
anche per ragazzi, o di interesse locale, costituendo una sezione
dedicata alla Basilicata. Curò inoltre l\'ordinamento e la catalogazione
dei fondi e ottenne che alla Biblioteca fosse destinato del personale
stabile. Nel 1940, dopo lunghe insistenze anche con il sostegno del
Ministero, ottenne per la Biblioteca una nuova sede, più spaziosa e
moderna, e ne curò il trasferimento.\

Pubblicò nel 1914 a Potenza un ampio *Saggio bibliografico sulla
Basilicata* (ristampato da Forni nel 1988) e, soprattutto negli anni
Venti, numerosi lavori relativi alla storia e alle tradizioni locali.
Collaborò ai principali periodici lucani e diresse nel 1925-1926 il
settimanale «Giornale di Basilicata». Raccolse vari suoi articoli nei
due volumi *Fondi, cose e figure di Basilicata* (Roma 1922, ripubblicato
a cura della Biblioteca provinciale di Potenza nel 1986) e *Nuovi
profili e scorci* (Potenza 1928).\
Eletto consigliere comunale di Potenza già nel 1899, si dimise l\'anno
successivo con la maggioranza dei componenti; venne rieletto nel 1914,
probabilmente fino al 1920, nelle file dell\'opposizione moderata.\
Interventista nella Prima guerra mondiale, durante la quale fu
richiamato per tre anni interrompendo l\'attività professionale, fu poi
nazionalista e aderì al fascismo.\
Nel 1923 fu eletto al Consiglio provinciale di Potenza, da cui si dimise
nel 1926, e fu anche membro della Giunta provinciale amministrativa.
Politicamente allineato al regime fascista, per tutta la sua durata,
ebbe però alcuni contrasti con i gerarchi locali e due volte gli venne
ritirata la tessera del Partito.\
Fu anche membro della Deputazione di storia patria per la Calabria e
Lucania (dal 1935) e del comitato di redazione dell\'«Archivio storico
per la Calabria e la Lucania», presidente del Comitato provinciale
dell\'Istituto per la storia del Risorgimento e membro della Commissione
provinciale di belle arti.\
Nel dopoguerra pubblicò *Ricordi e confessioni di vita giudiziaria*
(Potenza 1945), alcune traduzioni poetiche e scritti letterari e
giuridici. Verso il 1952 si ritirò dall\'attività professionale.\
Fu amico e corrispondente di Giustino Fortunato, soprattutto nel periodo
precedente all\'avvento del fascismo, e curò poi una bibliografia dei
suoi scritti.\
Parte della sua biblioteca, che comprende soprattutto la sua ricca
collezione di materiale d\'interesse locale, è stata donata nel 1993 dal
filosofo Michele Biscione, figlio di una sua sorella minore, alla
Biblioteca del Dipartimento di Scienze storiche, linguistiche e
antropologiche dell\'Università degli studi della Basilicata.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 139-140.

Giovanni Casati. *Dizionario degli scrittori d\'Italia: dalle origini
fino ai viventi*. Milano: Ghirlanda, 1925-1934, vol. 2, p. 269.

*Chi è?: dizionario degli italiani d\'oggi*. Roma: A. F. Formiggini,
1928, p. 191; 2ª ed., Roma: A. F. Formiggini, 1931, p. 261; 3ª ed.,
Roma: A. F. Formiggini, 1936, p. 315; 4ª ed., Roma: Cenacolo, 1940, p.
332.

Sergio De Pilato. *Trent\'anni alla direzione della Biblioteca
provinciale di Potenza (1911-1941)*. Milano: Tipografia Antonio Cordani,
1941. 15 p.

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 286.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 326.

Tommaso Pedio. *Sergio De Pilato (1875-1956)*. (In memoriam). «Archivio
storico per la Calabria e la Lucania», 25 (1956), n. 1/2, p. 371-383,
con l\'elenco degli scritti.

Pietro Borraro. *Sergio de Pilato e il suo contributo alla cultura in
Lucania*. «Studi salentini», n. 31/32 (set.-dic. 1968), p. 278-289.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 27 («La Provinciale di
Potenza, creata nel 1901 dal bibliografo e meridionalista avv. Sergio de
Pilato, che ancora la dirige senza stipendio, è talmente angusta che
perfino il vano d\'ingresso è ingombro di sgangherati scaffali. \[\...\]
La biblioteca comunale, particolarmente nel Mezzogiorno, quando non è
un\'eredità della quale l\'Amministrazione si disfarebbe volentieri,
viene creata e tenuta in piedi dalla fissazione di qualche idealista»,
1937).

Maria Teresa Gino. *[Il fondo librario \"Sergio De Pilato\": contributo
alla storia della bibliografia sulla
Basilicata](http://www.consiglio.basilicata.it/consiglionew/files/docs/10/15/30/DOCUMENT_FILE_101530.pdf)*.
\[Potenza\]: Consiglio regionale di Basilicata, 2002. 377 p. (I quaderni
dR. Nuova serie; 2)

Un cordiale ringraziamento a Luigi Catalani e Antonella Trombone.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2021-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/depilato.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
