![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](riva.jpg){height="250"}

## Riva, Franco

(Verona 23 ottobre 1922 -- Verona 6 settembre 1981)

Entrò a lavorare alla [Biblioteca civica di
Verona](/aib/stor/teche/vr-civ.htm) il 21 maggio 1945 come coadiutore
avventizio, chiamato dal sindaco Aldo Fedeli su proposta di [Vittorio
Fainelli](fainelli.htm), dopo un breve periodo di lavoro presso la Banca
mutua popolare di Verona, che non si confaceva ai suoi interessi.\
Dopo la laurea in lettere classiche, conseguita all\'Università di
Padova nel 1946, ottenne il diploma di archivista paleografo, nel 1948,
e la specializzazione in bibliografia e biblioteconomia, nel 1952,
entrambe presso la Scuola filologica delle Venezie di Padova.\
La sua carriera alla Biblioteca civica durò circa un quarantennio e lo
vide percorrere tutte le tappe, dal bancone della distribuzione fino
alla direzione: nel 1953, tramite un concorso interno, ottenne la
qualifica di ordinatore, poi nel 1960 quella di bibliotecario e, quattro
anni dopo, di bibliotecario per le Biblioteche popolari e rionali di
Verona, allora costituite dalla Biblioteca di San Sebastiano, di Borgo
Roma, Montorio e Quinzano Veronese, tutte dipendenti dalla Civica.\
Dopo aver ottenuto, nel 1967, l\'incarico di vicedirettore della
Biblioteca civica, in seguito alla scomparsa di [Olindo
Viviani](viviani.htm), ne assunse la direzione provvisoria dieci anni
più tardi, nel 1977, dopo il pensionamento di [Mario
Carrara](carrara.htm), per diventare infine direttore effettivo nel
1979.\
A lui si devono l\'incremento delle collezioni storiche della
Biblioteca, come quelle dei carteggi e dei manoscritti, che si occupò di
riordinare e ricatalogare, dopo il suo trasferimento dalla sala storica
al nuovo edificio Nervi; l\'individuazione e la catalogazione di circa
6.000 cinquecentine, in vista del Censimento nazionale delle edizioni
italiane del XVI secolo; la creazione di nuovi fondi, come quello dei
Bodoniani, che raccoglie le edizioni di Giovanbattista Bodoni, il fondo
Ex, ancora oggi una delle raccolte di libri moderni stampati a mano più
importanti d\'Italia, e quello dedicato a Felice Feliciano, comprendente
tutti gli autografi microfilmati del letterato; l\'ideazione del
*Bollettino delle nuove accessioni* (1978-1979); lo svecchiamento e
l\'aumento del personale; infine, il potenziamento del Sistema
bibliotecario urbano.\

Eclettico per autodefinizione, al mestiere di bibliotecario accostò una
molteplicità di interessi, non meno importanti: oltre alla passione per
la filologia, la poesia e la pittura, fu l\'attività di stampatore con
torchio a mano di libri di pregio, le sue cosiddette *Editiones
Dominicae*, che lo rese famoso in tutta Italia e anche all\'estero, come
maestro indiscusso in quest\'arte, sulla scia del suo predecessore
Giovanni Mardersteig, di cui fu allievo e amico. Alla passione per la
stampa dedicò tutta la sua vita e molti importanti scritti.\
Fu anche giornalista e critico militante, profondamente impegnato nella
società, nonché autore di svariati interventi su numerosi quotidiani,
veronesi e non, come «L\'Arena», la «Gazzetta di Mantova», il «Giornale
di Brescia», e importanti riviste letterarie, come «Il Ponte»,
«Comunità», «La fiera letteraria», «Lettere venete».\
Fu socio dell\'Associazione italiana biblioteche dal 1949, membro
dell\'Accademia di agricoltura, scienze e lettere di Verona dal 1950,
dell\'Istituto veneto di scienze, lettere e arti dal 1964, e socio
corrispondente dal 1976 della Deputazione di storia patria per le
Venezie.\
Nel 1947 vinse il Premio Francesco Viviani, con la monografia *Pensiero
e azione nell\'opera di Francesco Viviani*, e nel 1960 il Premio Bodoni
città di Parma per la grafica editoriale, col volume *Alcune piacevoli
epistole di Felice Feliciano*.\
Tra i suoi scritti più significativi che riguardano le biblioteche o le
sue attività si possono segnalare, oltre a *Il mio dimestico torchio*,
*Salvare le biblioteche*, «La fiera letteraria», 7, n. 50 (14 dic.
1952), p. 6; *L\'agonia di Hiroshima*, Vicenza: La Locusta, 1961; *Tempo
di biblioteche per tutti*, «Quaderni della Provincia di Verona», 1, n. 2
(autunno 1962), p. 27-32; *Verona: biblioteche in provincia (situazione
e prospettive)*, «Lettere venete», n. 9/12 (gen.-dic. 1963), p. 114-118;
*Il libro italiano: saggio storico tecnico 1800-1965*, Milano:
Scheiwiller, 1966; *Sabbacatio dominicationis: due giorni di domenica:
taccuino di Franco Riva*, Verona: \[Valdonega\], 1971; *Stampare di
domenica*, «Lettere venete», n. 26/30 \[1973\], p. 161-166; *La
Biblioteca civica di Verona ieri e oggi*, «Notiziario / Banca popolare
di Verona», serie 4, 42, n. 3 (lug.-set. 1981), p. 51-59.\
Gli è stata intitolata la Biblioteca del Dipartimento di culture e
civiltà dell\'Università di Verona.

Giada Salerno

Franco Riva. *Il mio dimestico torchio*. Trieste: Associazione italiana
per le biblioteche, Sezione del Veneto orientale e della Venezia Giulia,
1958. 75 p. (Sollecitazioni; 8). Con il catalogo delle sue edizioni.

Alberto Falck. *Un grave lutto per l\'arte tipografica*. «L\'Esopo», n.
11 (set. 1981), p. 72.

*Editiones dominicae: i libri privati di Franco Riva stampati al torchio
a mano sibi & sodalibus: Biblioteca Trivulziana, Milano, 13 novembre-13
dicembre 1984*. Verona: Valdonega, \[1984?\]. 46 p.: ill., 1 ritratto.
Catalogo della mostra, a cura di Franca Riva.

*Editiones dominicae: i libri privati di Franco Riva stampati al torchio
a mano sibi & sodalibus: catalogo con l\'aggiunta dell\'elenco degli
scritti: Biblioteca civica di Verona, 15 giugno-15 luglio 1985*. Verona:
Valdonega, \[1985\]. 58 p.: tav. Catalogo della mostra, a cura di Franca
Riva e della Biblioteca civica di Verona.

Michele Ugo Buonafina. *La mia follia di stampatore a mano*. «L\'Esopo»,
n. 29 (mar. 1986), p. 70-74.

*Privato ac dominico more: il torchio e i libri di Franco Riva*, a cura
di Laura Tamborini. Milano: Biblioteca di via Senato: Electa, 1997. 159
p.: ill. Catalogo della mostra, Milano, Biblioteca di via Senato, 19
settembre-16 ottobre 1997. Con una nota biografica e un elenco di suoi
scritti.

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456: 433-435.

Giuseppe Franco Viviani. *Riva Franco*. In: *Dizionario biografico dei
veronesi (secolo XX)*, a cura di Giuseppe Franco Viviani. \[Verona\]:
Fondazione Cassa di risparmio di Verona Vicenza Belluno e Ancona, 2006,
p. 701-702.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 389.

Giada Salerno. *[\"Il mestiere feriale\": Franco Riva
bibliotecario](https://www.aib.it/negozio-aib/premio-de-gregori/mestiere-feriale-franco-riva/)*,
con cinque interventi di Franco Riva; presentazione di Simonetta Buttò.
Roma: Associazione italiana biblioteche, 2011. 153 p.: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2022-09-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/riva.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
