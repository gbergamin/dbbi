![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](colombis.jpg){height="250"}

## Colombis, Antonio

(Cherso, Dalmazia, 10 marzo 1904 - Gorizia 1º aprile 1991)

Dopo aver frequentato le scuole a Pola e a Gorizia si iscrisse
all\'Università di Padova, trasferendosi poi a quella di Torino dove
conseguì la laurea in lettere, con una tesi di linguistica, nel novembre
1935. Ottenne anche il diploma di biblioteconomia, all\'Università di
Roma, nel 1928.\
Lavorò come bibliotecario a Pola, alla Biblioteca provinciale
dell\'Istria, diretta da [Camillo De Franceschi](defranceschi.htm), dal
1940 fino all\'esodo a causa della guerra.\
Dopo un breve periodo alla Biblioteca comunale di Mantova, passò a
lavorare alla [Biblioteca provinciale di
Salerno](/aib/stor/teche/sa-pro.htm), prima come vicedirettore e dal
1952 come direttore. Sviluppò i servizi della biblioteca incrementando
il pubblico dei lettori e avviando una rete di posti di prestito nei
comuni vicini, oltre ad organizzare un convegno, nel maggio 1958, sui
temi della pubblica lettura. Ottenne alcune importanti donazioni di
fondi, tra i quali le biblioteche personali di Angelandrea Zottoli e dei
suoi fratelli (che presentò in un breve articolo su «Accademie e
biblioteche d\'Italia» nel 1956), e partecipò con il materiale della
Biblioteca alla mostra allestita per il centenario dell\'unità
d\'Italia. Per carenza di spazio e per il degrado e i problemi statici
dell\'edificio dovette trasferire parte del materiale e poi i servizi in
sedi provvisorie e si adoperò per la costruzione di una sede moderna e
adeguata, i cui lavori vennero iniziati alla fine del 1964 ma conclusi
dopo il suo collocamento a riposo (1972).\
Si trasferì poi a vivere a Gorizia.\
Socio dell\'Associazione italiana biblioteche almeno dal 1948, prese
parte a quasi tutti i suoi congressi nazionali negli anni Cinquanta e
Sessanta e pubblicò in «Notizie A.I.B.» (1955) un breve necrologio di
[Andrea Sinno](sinno.htm), suo predecessore alla direzione della
Biblioteca provinciale di Salerno.\

Fu anche membro della Società istriana di archeologia e storia patria e
socio corrispondente, dal 1942, della Deputazione di storia patria per
le Venezie.\
Studioso di glottologia e filologia, pubblicò alcuni scritti di
toponomastica, dialettologia e cultura istriana, o legati alla storia e
alla cultura salernitana.

Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 252.

Gianna Duda Marinelli. *Antonio Colombis*. (In memoriam). «Atti e
memorie della Società istriana di archeologia e storia patria», 90
(1990), p. 301. Pubblicato nel 1991.

Vittoria Bonani - Wilma Leone - Sabrina Sacco. *La Biblioteca
provinciale: la storia, le fonti, le raccolte*, a cura di Matilde
Romito. Salerno: Amministrazione provinciale di Salerno, 2000, p. 49-51
e 56-59.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-06-19, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/colombis.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
