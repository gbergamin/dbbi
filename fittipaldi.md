![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fittipaldi.jpg)

## Fittipaldi, Massimo

(Napoli 19 febbraio 1910 -- Napoli 19 settembre 2007)

Dopo la laurea in lettere, conseguita all\'Università di Napoli, entrò
nelle biblioteche governative come bibliotecario aggiunto, per concorso,
dal 1º luglio 1934. Destinato alla Biblioteca nazionale di Palermo, dove
svolse anche la funzione di ispettore della Soprintendenza
bibliografica, poté rientrare a Napoli, alla Biblioteca nazionale in cui
svolse poi quasi tutta la sua carriera, verso la fine del 1936.\
Nell\'agosto 1939 fu promosso bibliotecario e dal maggio 1942
bibliotecario capo. Lavorò sempre presso la Biblioteca nazionale di
Napoli, collaborando anche all\'attività della Soprintendenza
bibliografica per la Campania e la Calabria, e negli anni della guerra
si prodigò con la direttrice [Guerriera
Guerrieri](/aib/editoria/dbbi20/guerrieri.htm) per lo sfollamento e la
protezione del materiale delle biblioteche napoletane. Secondo alcune
testimonianze, prima della caduta del fascismo prese parte alle attività
cospirative che facevano capo ad [Alfredo Parente](parente.htm) presso
la Biblioteca della Società napoletana di storia patria.\
Nel dopoguerra conseguì la promozione a direttore di 3ª classe (maggio
1954), di 2ª classe (luglio 1961) e poi di 1ª classe (febbraio 1963).
Nell\'ottobre 1967, a seguito del pensionamento di Guerriera Guerrieri,
venne nominato direttore della [Biblioteca nazionale di
Napoli](/aib/stor/teche/na-naz.htm).\
Dirigente dal gennaio 1971, lasciò la direzione della Biblioteca dal 1º
novembre per la nomina ad ispettore centrale al Ministero della pubblica
istruzione, dove rimase fino al collocamento a riposo.\
Socio dell\'Associazione italiana biblioteche probabilmente dal 1936,
partecipò ai congressi del 1937 e del 1940. Nel dopoguerra aderì alla
ricostituzione dell\'AIB e nell\'ottobre 1948 venne eletto nel primo
Comitato regionale provvisorio della [Sezione di
Napoli](/aib/stor/sezioni/cam.htm), con l\'incarico di cassiere, e
rappresentò la Sezione all\'Assemblea di Palermo in cui venne approvato
il primo [Statuto](/aib/stor/statuto48.htm) democratico
dell\'Associazione. Venne rieletto ininterrottamente nel [Comitato
regionale](/aib/stor/sezioni/cam.htm) della Sezione Campania fino al
1976, con l\'incarico di segretario dal 1949 al 1969, come più stretto
collaboratore della presidente Guerriera Guerrieri.\

Insegnò nei corsi di formazione per le biblioteche popolari e
scolastiche e alla Scuola di perfezionamento per bibliotecari e
archivisti dell\'Università di Napoli. Nel 1969 fu tra i fondatori del
Centro internazionale per lo studio dei papiri ercolanesi, promosso da
Marcello Gigante. Fu anche socio dell\'Accademia Pontaniana
(corrispondente dal 1970 e ordinario dal 1971) e della Società
napoletana di storia patria e membro della Commissione Indici e
cataloghi presso il Ministero della pubblica istruzione.\
Pubblicò un contributo su *I codici purpurei* (Napoli: L\'arte
tipografica, 1970) e curò i cataloghi di alcune mostre organizzate dalla
Biblioteca nazionale di Napoli (*Mostra bibliografica per la storia
della Chiesa in Campania e in Calabria*, Napoli: Giannini, 1950; *Mostra
bibliografica agostiniana*, Napoli: Industria tipografica artistica,
1954). Collaborò all\'«Almanacco dei bibliotecari italiani», contribuì
con un ricordo al volume *L\'opera di Guerriera Guerrieri* (Napoli:
Industria tipografica artistica, 1976) e molti anni dopo ne pubblicò un
profilo (*Una direttrice di spicco: in memoria di Guerriera Guerrieri*,
«Napoli nobilissima», 5 (2004), n. 1/2, p. 61-64).

Alberto Petrucciani

Un cordiale ringraziamento a Marco Borra e Rosa Maiello per le notizie
fornite.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2007-11-01, ultimo aggiornamento 2022-08-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fittipaldi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
