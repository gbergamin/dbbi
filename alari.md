![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](alari.jpg){height="250"}

## Alari Campostrini, Anna Maria

(Firenze 7 novembre 1908 -- Firenze 4 giugno 1972)

Figlia di Umberto Alari e Emma Vannucci, si laureò in lettere
nell\'ottobre 1934 all\'Università di Firenze con una tesi in storia
dell\'arte dal titolo *I codici miniati di scuola italiana dell\'XI e
XII secolo alla Reale Biblioteca Laurenziana di Firenze*, relatore Mario
Salmi. Da questa ricerca pubblicò qualche anno più tardi un saggio su
«La bibliofilia». Nel novembre 1935 si diplomò alla Scuola per
bibliotecari e archivisti paleografi dello stesso Ateneo con un
elaborato su *Le miniature di un breviario benedettino del XIV secolo
alla Biblioteca Mediceo-Laurenziana di Firenze*.\
Dal gennaio 1936 fu ammessa alla Biblioteca nazionale centrale di
Firenze come volontaria di gruppo A con mansioni di schedatura,
ordinamento e riordinamento del catalogo alfabetico per autori. L\'anno
successivo vinse il concorso a 16 posti di aiutante in prova (gruppo C)
e prese servizio alla Nazionale dal 1º ottobre 1937.\
Dopo aver atteso «ai più vari servizi, in tutti dando prova di
diligenza, solerzia e capacità non comuni», [Antonio
Boselli](boselli.htm) la inserì stabilmente nell\'ufficio del
«Bollettino delle pubblicazioni italiane ricevute per diritto di stampa»
con mansioni di gruppo A, dove garantì da subito un «valente contributo»
tanto che lo stesso direttore ne sollecitò più volte un adeguamento del
ruolo, per «le buone qualità intellettuali, l\'ottima cultura, la
conoscenza paleografica e quella specifica delle miniature dei
manoscritti» oltre che per le «qualità morali e per il carattere» che la
facevano benvolere da tutto il personale della Biblioteca.\
Aderì all\'Associazione italiana biblioteche dopo l\'assunzione e prese
parte nel maggio 1938 al suo quinto Congresso, tenuto a Bolzano e
Trento; fu poi nel dopoguerra socia della Sezione Toscana.\
Il 20 febbraio 1939 sposò Ivo Cesare Campostrini, con il quale ebbe tre
figli, e in ottobre fu promossa alla qualifica di assistente.\

Nel marzo 1947 fu promossa alla qualifica di coadiutore, per divenire
nel novembre 1951 coadiutore di prima classe; con la riforma delle
qualifiche divenne primo aiutante e infine, dal luglio 1961, aiutante
capo, grado finale della carriera esecutiva. Nonostante i vari concorsi
per bibliotecario e aiutobibliotecario ai quali partecipò, senza
risultati utili, fino ai primi anni Cinquanta, e le note di merito dei
direttori succedutisi alla Nazionale di Firenze, conservate nel suo
fascicolo personale, non passò mai alle carriere superiori. Questo non
le impedì di dirigere quale capo sezione l\'ufficio del «Bollettino» dal
1946 al 1950 e dal 1954 fino alla nascita della «Bibliografia nazionale
italiana», che nel 1958 sostituì il «Bollettino» con la conseguente
riorganizzazione del lavoro.\
Venne collocata a riposo per dimissioni volontarie dovute a gravi motivi
di salute a decorrere dal 3 maggio 1968. «È con gran dispiacere -- aveva
scritto [Emanuele Casamassima](casamassima.htm) accompagnando nel marzo
1968 la sua domanda di collocamento a riposo -- che prendiamo atto delle
dimissioni della dott. Campostrini che è stata sempre una delle forze
più valide della Nazionale. Purtroppo le gravi condizioni di salute e le
conseguenti necessità di cure non consentono più alla dott. Campostrini
di continuare, come avrebbe voluto, la sua opera a vantaggio della
Biblioteca Nazionale a cui era legata da un grande affetto».

Tiziana Stagi

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-03-29, ultimo aggiornamento 2022-09-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/alari.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
