![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](scognamiglio.jpg){height="250"}

## Scognamiglio, Gioacchino

(Napoli 7 marzo 1916 -- Pesaro 28 agosto 1990)

Laureato in lettere all\'Università di Napoli nel 1940, dal luglio 1941
prestò servizio militare, da ultimo come sottotenente presso il 72º
Reggimento di fanteria a Vittorio Veneto. Dopo l\'armistizio e una grave
malattia, fu assunto presso il Comune di Trieste il 20 settembre 1943 e
assegnato alla Biblioteca civica come schedatore. Dal novembre 1944 al
maggio 1945 fece parte della Brigata Pisoni del Corpo volontari della
libertà a Trieste. Per la sua partecipazione alla Resistenza, nel 1946
gli fu riconosciuta la qualifica di partigiano combattente e nel 1949
quella di patriota.\
Lasciato l\'impiego presso la Civica di Trieste nel marzo 1945, il 1º
luglio 1946 entrò come avventizio di prima categoria nelle biblioteche
governative, in base alle norme per l\'assunzione dei reduci nelle
pubbliche amministrazioni (D.l.lgt. 26 marzo 1946, n. 138), per passare
poi nel ruolo speciale transitorio dal 1º luglio 1948.\
Lavorò fino al 31 luglio 1946 presso la Biblioteca nazionale di Napoli,
poi a Roma, presso la Biblioteca di storia moderna e contemporanea, e
dal 1º gennaio 1953 presso la Biblioteca Angelica. Frequentò le lezioni
della Scuola vaticana di paleografia negli anni 1946/47 e 1947/48. Dal
1º luglio 1956 fu inquadrato nella carriera direttiva del personale del
ruolo aggiunto delle biblioteche governative con la qualifica di
bibliotecario di 2ª classe.\
Specialista di letterature classiche, dotato di ottima cultura storica,
aveva particolari attitudini per l\'attività di catalogazione. In una
relazione di [Virginia Carini Dainotti](carini.htm), allora direttrice
della Biblioteca di storia moderna e contemporanea (28 luglio 1951), si
legge: «Metodico, esatto, curante del particolare, è divenuto in cinque
anni di avventiziato un bibliotecario tecnicamente esperto e
culturalmente ben basato. \[\...\] Ha spiccate attitudini ad esercitare
funzioni direttive. Ha un\'ottima formazione morale e civile e sarà un
buon funzionario».\

Dal 16 luglio 1956 fu comandato presso la Biblioteca della Camera dei
deputati, anche in virtù dei legami con [Silvio Furlani](furlani.htm)
che aveva conosciuto presso la Scuola vaticana di paleografia. A
Montecitorio, con la collaborazione di Lidia Attinelli, fu il
coordinatore del gruppo di cottimisti incaricato di ricatalogare in un
catalogo a dizionario l\'intero patrimonio della Biblioteca della
Camera, secondo le *Norme per il catalogo degli stampati*, in base al
progetto formulato da [Igino Giordani](giordani.htm), consulente della
Biblioteca dal 1954 al 1961.\
Dal 16 novembre 1965 cessò l\'appartenenza alla carriera direttiva delle
biblioteche statali, avendo vinto il concorso indetto il 16 luglio 1965
per cinque posti di funzionario presso la Biblioteca della Camera,
riservato ad appartenenti alle biblioteche pubbliche. Nella Biblioteca
continuò a occuparsi soprattutto di catalogazione e andò in pensione,
anticipatamente, nel luglio 1969.\
Collaboratore fin dagli anni Cinquanta de «L\'Italia che scrive»,
pubblicò diversi saggi bibliografici, un\'antologia di epigrammisti
dell\'Ottocento (Roma, 1988), una raccolta di sue versioni di lirici
greci (Napoli, 1989) e la traduzione dell\'opera di Patrick Keyes
O\'Clery sull\'Italia del Risorgimento. Musicologo e gastronomo,
pubblicò anche un libro di ricette napoletane (Roma, 1986).\
Dopo la sua morte, avvenuta a Pesaro nei giorni successivi al festival
rossiniano, su iniziativa della vedova Ada Coppola e del prof. Enrico
Malato, la sua biblioteca fu donata all\'Università della Tuscia.
L\'atto di donazione risale al 3 luglio 1996 ma l\'effettiva consegna
dei volumi avvenne solo alla morte della vedova, il 14 maggio 2003. Il
fondo consiste in 3463 volumi di letteratura antica, letteratura
italiana, storia, filosofia, musica, teatro, gastronomia. Nella sala
conferenze della Biblioteca del Polo umanistico sociale è stato
collocato un suo busto in bronzo.\
Socio della Sezione Lazio dell\'Associazione italiana biblioteche almeno
dal 1952, partecipò ai congressi nazionali del 1951, 1961, 1962 e 1964.

Fernando Venturini

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-11-21, ultimo aggiornamento 2021-12-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/scognamiglio.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
