![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](perticone.jpg){height="250"}

## Perticone, Giacomo

(Catania 2 gennaio 1892 -- Roma 31 dicembre 1979)

Studiò a Berlino e a Vienna, laureandosi in giurisprudenza e in
filosofia. Fu poi insegnante di lingua e letteratura tedesca e di
filosofia e storia nelle scuole superiori, di ruolo nei licei ginnasi
dal 1922 e dal 1925 anche libero docente di filosofia del diritto.
Mutilato di guerra per una grave ferita ai polmoni, prima di entrare nei
ruoli degli insegnanti fece alcune esperienze come bibliotecario: nel
1918, appena dimesso dall\'ospedale militare, collaborò con la
Biblioteca universitaria di Catania, poi per un breve periodo alla
Nazionale di Firenze, e infine nel 1921, mentre insegnava nel Liceo
ginnasio dell\'Aquila, ebbe un incarico provvisorio gratuito alla
Biblioteca provinciale.\
Nel 1930, trasferito da Roma a Teramo a seguito di un procedimento
disciplinare, ottenne di restare nella capitale lavorando presso la
Biblioteca della Camera dei deputati. Fu Arturo Marpicati, allora membro
del direttorio del PNF, a proporre a Giuriati -- presidente della Camera
ma, in quel momento, anche segretario del PNF -- il comando di
Perticone, che fu concesso con lettera d\'incarico del 15 novembre 1931.
Successivamente ottenne di essere collocato in ruolo con la qualifica di
vice-bibliotecario. Il 1º gennaio 1935 fu nominato professore di ruolo
di filosofia del diritto e di teoria generale dello Stato
nell\'Università di Ferrara. Fino alla guerra, parallelamente alla sua
carriera universitaria che lo portò da Ferrara a Perugia e poi a Pisa,
continuò a lavorare presso la Biblioteca della Camera in qualità di
funzionario straordinario.\
In Biblioteca si occupò di un grande schedario sulla guerra mondiale da
cui ricavò il primo volume di un\'ampia bibliografia pubblicata dalla
Camera dei deputati, ma collaborò anche alle attività di spoglio e
catalogazione, alla selezione degli acquisti, soprattutto nelle materie
giuridiche e politiche, e all\'assistenza agli studiosi e ai
frequentatori. La Biblioteca della Camera fu per lui, filosofo del
diritto, storico, poliedrico osservatore della società del suo tempo, il
deposito, un po\' appartato e protetto da censure troppo penetranti, a
cui attingere continuamente per i suoi scritti, in particolare per
quelli più lontani dai temi di regime, ad esempio per le ricostruzioni
di storia contemporanea o di storia del socialismo e del comunismo,
all\'inizio degli anni Quaranta.\

Nel 1936 pubblicò un importante articolo su *La Biblioteca della Camera*
in «Accademie e biblioteche d\'Italia» (n. 3, p. 159-179), in cui oltre
a rilevare la natura poliedrica delle sue collezioni, collegava i tanti
strumenti catalografici, «sensibilissimi strumenti di lavoro», al
contesto storico politico e alla «indefinita molteplicità dei problemi,
che sono e possono essere proposti allo studio del legislatore e
dell\'uomo di governo». Aggiungeva l\'«utilità manifesta» della
collaborazione con la Biblioteca del Senato e immaginava una
ristrutturazione del catalogo per materia in grado di superare
l\'organizzazione di impostazione positivistica e giungere a un «sistema
aperto di classificazione enciclopedica», cioè a un moderno catalogo per
soggetto.\
Nel 1944, come tutti i bibliotecari della Camera, rifiutò di trasferirsi
al nord. Dopo la liberazione di Roma fu autorizzato dall\'Ufficio di
presidenza della Camera a riprendere la collaborazione, a titolo
volontario, con la Biblioteca. Avvicinatosi al Partito socialista,
diresse la collana *Testi e documenti costituzionali* voluta dal
Ministero per la Costituente. Successivamente, la Presidenza
dell\'Assemblea Costituente gli affidò l\'incarico di collaborare con il
bibliotecario Enrico Damiani «per la costituzione presso la Biblioteca
della Camera di un centro di raccolta di pubblicazioni anti-fasciste
all\'estero e nel periodo clandestino». La sua collaborazione con la
Biblioteca ebbe termine il 31 dicembre 1961 ma continuò a curare per la
Camera pubblicazioni storiche e celebrative, tra le quali i volumi
dedicati a *La politica estera dell\'Italia: negli atti, documenti e
discussioni parlamentari dal 1861 al 1914* (Roma, 1971-1978).

Fernando Venturini

Maria Silvestri. *Perticone, Giacomo*. In: *Dizionario biografico dei
giuristi italiani (XII-XX secolo)*. Bologna: Il Mulino, 2013, vol. 2, p.
1548-1549.

Mario Di Napoli. *[Perticone,
Giacomo](https://www.treccani.it/enciclopedia/giacomo-perticone_%28Dizionario-Biografico%29/)*.
In: *Dizionario biografico degli italiani*. Vol. 82. Roma: Istituto
della Enciclopedia italiana, 2015, p. 520-523.

Fernando Venturini. *Libri, lettori e bibliotecari a Montecitorio:
storia della Biblioteca della Camera dei deputati*. Milano: Wolters
Kluwer CEDAN, 2019.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-08-01, ultimo aggiornamento 2021-08-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/perticone.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
