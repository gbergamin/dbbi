![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo
:::

<div>

![\[Ritratto\]](gnolit.jpg){height="250"}\
\
[\[Altra immagine\]](gnolit2.jpg)

</div>

## Gnoli, Tommaso (Tomaso)

(Roma 18 dicembre 1874 -- Roma 27 marzo 1958)

Seguendo la carriera del padre [Domenico](gnolid.htm), dopo la laurea in
lettere, conseguita all\'Università di Roma nel novembre 1899, e un
breve periodo, dal dicembre 1900, come assistente al Gabinetto
archeologico dell\'Università, entrò nei ruoli delle biblioteche
governative il 1º luglio 1903, destinato alla Biblioteca Angelica di
Roma.\
Fu poi trasferito dal gennaio 1906 alla Biblioteca universitaria
Alessandrina e dal gennaio 1907 alla Biblioteca Casanatense.\
A Roma, in seguito, diresse la Biblioteca Lancisiana, dal maggio 1915,
l\'[Angelica](/aib/stor/teche/rm-ang.htm) dall\'agosto 1918 e la
[Casanatense](/aib/stor/teche/rm-cas.htm) dal gennaio 1924.\
Nell\'ottobre del 1925, a malincuore, si allontanò dalla sua città per
andare a dirigere la [Biblioteca nazionale
Braidense](/aib/stor/teche/mi-naz.htm), con l\'incarico anche di
soprintendente bibliografico per la Lombardia.\
Alla fine del 1937 fu destituito dalla direzione della Braidense, perché
aveva ostacolato delle manovre delle autorità fasciste per depauperare
la Biblioteca a vantaggio del nuovo Centro nazionale di studi
manzoniani, e trasferito dal 1º gennaio 1938 a dirigere la [Biblioteca
Estense](/aib/stor/teche/mo-est.htm) di Modena, con l\'incarico connesso
di soprintendente bibliografico per l\'Emilia.\
Fu collocato a riposo d\'ufficio il 1º febbraio 1941, secondo la norma
che obbligava a prendere questo provvedimento per i funzionari
sprovvisti, com\'era il suo caso, della tessera del Partito fascista.\
Tornò a vivere a Milano e dopo la Liberazione fu nominato Commissario
del Centro nazionale di studi manzoniani.\
Nel suo lungo curriculum, passato quasi totalmente alla direzione di
antiche biblioteche, ebbe modo di formarsi una spiccata competenza sul
materiale antico e di pregio: organizzò numerose mostre, fra cui quella
allestita alla Braidense nel 1927 in occasione del 10º Congresso
geografico italiano e quella tenuta due anni dopo, sempre alla
Braidense, per il primo Congresso mondiale delle biblioteche e di
bibliografia. Pubblicò i risultati dei suoi studi su cimeli e fondi di
materiale raro in «Accademie e biblioteche d\'Italia» e occasionalmente
in altre sedi.\
Speciale studio dedicò alla legatura antica e sono da ricordare il
sapiente restauro della legatura della *Bibbia* di Borso d\'Este,
eseguito sotto la sua direzione all\'Estense, e la Mostra delle legature
artistiche esistenti a Modena (1939).\

Membro del [Comitato promotore](/aib/stor/cariche30.htm)
dell\'Associazione italiana biblioteche e socio dalla sua fondazione
(1930), partecipò attivamente ai suoi congressi fino all\'interruzione
bellica.\
Studioso di letteratura, specialmente tedesca, con particolare interesse
per la poesia e per Goethe, di cui curò alcune traduzioni, pubblicò
saggi in varie riviste e scrisse anche di cose romane, in particolare su
Giuseppe Gioachino Belli. Fu poeta egli stesso, pubblicando varie
raccolte, da *Prime rondini* (Firenze 1898) a *Io non posso morire*
(Genova 1953), e componimenti in diverse riviste.

Giorgio De Gregori

E. C. P. \[Emma Coen Pirani\]. *Tommaso Gnoli*. «Notizie A.I.B.», 4
(1958), n. 1/2, p. 41.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 103-104 (voce di Giorgio De Gregori).

Alberto Petrucciani. *[Tommaso
Gnoli](https://www.academia.edu/12370781/Tommaso_Gnoli)*. In:
*Dizionario biografico dei soprintendenti bibliografici (1919-1972)*.
Bologna: Bononia University Press, 2011, p. 321-335, con l\'elenco delle
pubblicazioni e altri riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2023-01-08, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gnolit.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
