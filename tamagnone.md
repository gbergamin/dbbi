![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tamagnone.jpg){height="250"}\
\
[\[Altra immagine\]](tamagnone2.gif)

## Tamagnone, Anna

(Riva di Chieri TO 12 aprile 1923 -- Torino 28 maggio 2008)

Entrata nelle biblioteche governative come avventizia nell\'ottobre
1941, vinse il concorso bandito allora per aiutante (la qualifica
iniziale della carriera esecutiva), classificandosi prima, e venne
nominata il 1º settembre 1942, rimanendo alla Biblioteca nazionale di
Torino. Nel giugno 1948 venne promossa coadiutore di 3ª classe e nel
frattempo aveva conseguito la laurea, alla Facoltà di magistero
dell\'Università di Torino.\
Nel dopoguerra vinse il concorso per la carriera di concetto, diventando
viceaiutobibliotecario dal 1º maggio 1950, e subito dopo quello per la
carriera direttiva, passando vicebibliotecario dal 1º luglio 1951. Al
principio del 1952 venne promossa bibliotecaria di 3ª classe e nel
settembre 1953 bibliotecaria di 2ª classe.\
Al pensionamento di [Luisa Nofri](nofri.htm) (febbraio 1954) assunse la
reggenza della [Biblioteca nazionale di
Torino](/aib/stor/teche/to-naz.htm), che tenne per oltre tre anni fino
alla nomina di [Stelio Bassi](bassis.htm) nell\'estate del 1957.\
Con il 1º gennaio 1958 si trasferì alla Soprintendenza bibliografica del
Piemonte, presso la Biblioteca Reale. Si occupò soprattutto della rete
di prestito avviata nel 1954 per diffondere i servizi bibliotecari sul
territorio anche dove mancassero biblioteche comunali stabili. Dal
dicembre 1959 venne promossa bibliotecaria di prima classe e nel giugno
1968 direttore di biblioteca di 3ª classe.\
Nel 1970 intervenne al Convegno di Roma su *Lettura pubblica e
organizzazione dei sistemi bibliotecari* promosso dalla Direzione
generale delle accademie e biblioteche che presentò il quadro più
completo dei risultati raggiunti dal Servizio nazionale di lettura prima
del trasferimento delle funzioni statali alle regioni a statuto
ordinario.\

Nel febbraio 1972 ricevette l\'incarico interinale di soprintendente
bibliografico per il Piemonte, succedendo a [Marina Bersano
Begey](bersano.htm), e con il primo aprile passò con questa funzione
alla Regione Piemonte, a seguito del trasferimento di questi organi alle
regioni. Fu quindi per diversi anni soprintendente ai beni librari della
Regione Piemonte, sostenendo i sistemi bibliotecari comprensoriali già
avviati nell\'ambito del Servizio nazionale di lettura, dando un
contributo determinante all\'elaborazione della prima legge regionale
sulle biblioteche (n. 78 del 19 dicembre 1978) e sviluppando
particolarmente le attività di formazione e aggiornamento professionale.
Venne collocata a riposo anticipatamente, su sua domanda, nel 1978.\
Aderì alla rifondazione dell\'Associazione italiana per le biblioteche
su basi democratiche dopo la Liberazione e quando la Società
bibliografica subalpina costituita nell\'immediato dopoguerra si
trasformò in [Sezione di Torino](/aib/stor/sezioni/pmn.htm)
dell\'Associazione (11 novembre 1948) venne eletta nel Comitato
provvisorio come segretaria. Venne poi confermata nel primo Comitato
regionale (1949-1952) e nei mandati successivi, mantenendo l\'incarico
di segretaria della Sezione, fino al 1962, quando pur essendo stata
rieletta per il quinto mandato consecutivo preferì rinunciare,
concludendosi la presidenza di [Marina Bersano Begey](bersano.htm).
Rinunciò nuovamente all\'elezione nel Comitato esecutivo regionale nel
1981 e poi non compare più negli elenchi dei soci.\
Partecipò assiduamente ai congressi dell\'AIB e ad altri importanti
eventi professionali a partire dagli anni Cinquanta e nel 1956, mentre
reggeva la direzione della Nazionale di Torino, fece parte del gruppo di
dieci bibliotecari italiani che compirono un viaggio di studio negli
Stati Uniti.\
Compilò gli indici dei primi 50 volumi del *Bollettino
storico-bibliografico subalpino*, pubblicati dalla Deputazione subalpina
di storia patria nel 1955, e curò l\'edizione de *Gli statuti di
Rifreddo e Gambasca*, sempre per la Deputazione subalpina (1969).

Alberto Petrucciani

Simonetta Buttò. [*Il fondo
Giangrasso*](/aib/editoria/n14/02-01butto.htm). «AIB notizie», 14
(2002), n. 1, p. 18-19.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-14, ultimo aggiornamento 2022-02-22, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tamagnone.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
