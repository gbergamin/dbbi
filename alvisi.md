![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Alvisi, Edoardo

(Castel S. Pietro BO 10 marzo 1850 -- Parma 11 maggio 1915)
:::

Sin dalla giovane età si indirizzò verso gli studi storico-letterari,
condotti tuttavia con discontinuità, prima a Bologna e poi all\'Istituto
di studi superiori di Firenze, dove giunse nel 1878, con già alle spalle
importanti esperienze nella stampa culturale romagnola e un\'ottima
familiarità con gli archivi della sua terra.\
A Firenze seguì i corsi di Pasquale Villari, Cesare Paoli e Adolfo
Bartoli, che lo coinvolse in un progetto di catalogazione di manoscritti
italiani della Biblioteca nazionale di Firenze. Questa fu probabilmente
la sua prima esperienza di lavoro nelle biblioteche, nella cui carriera
entrerà nel 1880 grazie a una raccomandazione di Giosue Carducci. Prese
servizio infatti come assistente di primo grado, dal 1º ottobre 1880,
presso la Biblioteca nazionale di Roma, voluto da Desiderio Chilovi per
contribuire a rimettere in sesto la disastrata situazione
dell\'istituto, allora amministrato dal commissario Luigi Cremona.\
Una nuova raccomandazione di Carducci gli consentì di tornare a Firenze
nel 1882, prima alla Nazionale e poi alla Riccardiana; nel 1883 fu
nuovamente trasferito, alla Nazionale di Napoli, dove rimase poco più di
un anno. Nel 1884 gli fu infatti assegnata la direzione della
[Biblioteca governativa di Cremona](/aib/stor/teche/cr-sta.htm), che
versava in una situazione complicata e divenne dunque il primo banco di
prova per mettere in mostra le sue notevoli doti di organizzatore.\
Nel 1886 passò a dirigere la [Biblioteca
Casanatense](/aib/stor/teche/rm-cas.htm): anche qui la situazione non
era delle migliori ed ebbe modo di dare nuovamente prova delle sue
capacità, ampliando e razionalizzando gli spazi della biblioteca e
riorganizzandone le collezioni. Durante la direzione della Casanatense
gli venne affidato anche l\'incarico di risistemare la Biblioteca del
Senato nella nuova sede realizzata dall\'architetto Gaetano Koch.\
In seguito a un\'improvvisa complicazione dei rapporti col ministro
Ferdinando Martini, nel 1893 fu allontanato da Roma, ma ottenne comunque
un\'ottima posizione assumendo la direzione della [Biblioteca
Palatina](/aib/stor/teche/pr-pal.htm) di Parma, che tenne fino alla
morte. Nella biblioteca dell\'ex ducato il suo operato si concretizzò in
importanti interventi architettonici e nella realizzazione di un nuovo
catalogo per autori e titoli che tuttora porta il suo nome.\
Uomo di vasta cultura storica e letteraria, alla morte venne ricordato,
oltre che come bibliotecario, anche come studioso di valore, in
particolare per i suoi lavori su Cesare Borgia e sulla battaglia di
Gavinana. Apprezzate furono anche alcune edizioni di testi da lui
curate, come quelle delle lettere di Machiavelli e dei *Fioretti di san
Francesco*, e la collana di «Operette inedite o rare», diretta insieme
all\'amico Francesco Roediger dal 1882 al 1891 presso la Libreria Dante
di Firenze. In questa collana pubblicò anche due antichi cataloghi di
biblioteche fiorentine, la Medicea-Laurenziana (1882) e la raccolta
privata della famiglia Pandolfini (1884).\
Nella raccolta Micheli-Mariotti della Palatina è conservato un carteggio
che contiene oltre 2.800 lettere della sua corrispondenza, fondamentali
per mettere a fuoco il ruolo non di secondo piano che ebbe nella cultura
e nell\'amministrazione bibliotecaria dell\'Italia di fine Ottocento.

Lorenzo Mancini

Angelo De Gubernatis. *Dizionario biografico degli scrittori
contemporanei*. Firenze: coi tipi dei Successori Le Monnier, 1879, p. 31
(che lo dice nato il 7 marzo 1852).

A. De Gubernatis. *Dictionnaire international des écrivains du jour*.
Florence: Niccolai, 1891, vol. 1, p. 48 (che lo dice nato il 7 marzo
1858).

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 22 (che lo dice nato il 7 marzo
1858).

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 24 (che lo dice nato il 7 marzo
1858).

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 15 (che lo dice nato nel 1858).

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 9 (che lo dice nato il 7 marzo
1856).

\[Salomone Morpurgo\]. *Edoardo Alvisi*. «Bollettino delle pubblicazioni
italiane ricevute per diritto di stampa dalla Biblioteca nazionale
centrale di Firenze», n. 174 (giu.1915), p. xxviiij-xxx.

Antonio Boselli. \[*Necrologio*\]. «Giornale storico della letteratura
italiana», 66 (1915), n. 198, p. 306-308.

*Necrologio*. «La bibliofilia», 18 (1916), n. 4/6, p. 239.

E. R. \[Enrico Rostagno\]. *In memoriam: Alessandro Moroni, Domenico
Gnoli, Edoardo Alvisi*. «Rivista delle biblioteche e degli archivi», 27
(1916), n. 1/5, p. 78-79.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 10 (che lo dice nato nel 1858).

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 17-18 (che lo dice nato il 7 febbraio 1850).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 31-32.

Laura Chiodi Cianfarani. *[Alvisi,
Edoardo](http://www.treccani.it/enciclopedia/edoardo-alvisi_(Dizionario-Biografico)/)*.
In: *Dizionario biografico degli italiani*. Vol. 2. Roma: Istituto della
Enciclopedia italiana, 1960, p. 593 (che lo dice genericamente nato nel
1850).

Ines Giuffrida. *Edoardo Alvisi e i suoi corrispondenti (1877-1914)*.
«Aurea Parma», 74 (1990), n. 2, p. 152-177. Con l\'elenco degli *Scritti
di Edoardo Alvisi* e l\'inventario del carteggio (che lo dice nato il 7
febbraio 1850).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 18 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 7-8 (che lo dice nato il 7 febbraio
1850).

Valentino Romani. *Edoardo Alvisi, bibliotecario della Nuova Italia*.
«Il bibliotecario», 3ª serie, 2010, n. 3, p. 29-43.

Valentino Romani. *San Francesco a Milano: con un elenco delle
pubblicazioni di Edoardo Alvisi ed altri documenti*. «Bibliothecae.it»,
5 (2016), n. 1, p. 172-182.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-19, ultimo aggiornamento 2023-01-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/alvisi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
