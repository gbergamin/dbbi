![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](baglioni.jpg)

## Baglioni, Ivaldo

(Firenze 27 aprile 1923 -- Firenze 2 luglio 2012)

Entrato giovanissimo nella Biblioteca nazionale di Firenze, il 18
ottobre 1937, con la qualifica di pre-fattorino, venne assunto come
fattorino il 1º aprile 1940. Fu però costretto a lasciare il 19
settembre 1942 la Biblioteca e la sorveglianza del prezioso materiale
librario ospitato nella Badia di Passignano, secondo i piani di
Protezione antiaerea, perché chiamato alle armi. L\'8 settembre lo
sorprese a Roma e come \"militare sbandato\" rientrò a Firenze dopo la
liberazione della città, il 22 agosto 1944. Fu poi per breve tempo
avventizio all\'Ufficio tecnico delle imposte di fabbricazione
(settembre-dicembre 1944) e dal 1º gennaio 1945 assunto definitivamente
dalla Biblioteca nazionale di Firenze, subentrando a un fattorino
dimissionario.\
Percorse i gradini della carriera -- passando dal 1º agosto 1951 in
quella esecutiva, come coadiutore e poi aiutante, e dal 1º luglio 1963
in quella di concetto, come aiutobibliotecario aggiunto -- fino a
raggiungere nell\'ottobre 1969 la qualifica di aiutobibliotecario
principale, con la quale fu collocato a riposo il 1º marzo 1974.\
Fu il braccio destro di [Emanuele Casamassima](casamassima.htm),
direttore della Biblioteca nazionale di Firenze al tempo dell\'alluvione
del 1966, in quel tragico periodo e seppe coordinare in modo egregio il
lavoro dei tanti \"angeli del fango\" che corsero in suo aiuto. Per mesi
la Biblioteca fu la sua casa, anche di notte, dormendo nell\'istituto,
come lo stesso Casamassima, [Giorgio De
Gregori](/aib/stor/bio/degregorig.htm) e pochi altri.\
Pur in possesso di un titolo di studio modesto, in Biblioteca seppe
essere punto di riferimento di molti studenti universitari che a lui
ricorrevano per consigli e suggerimenti per le loro tesi di laurea.\

Casamassima, chiamato nel dicembre 1968 a giudicare il suo periodo di
prova nella carriera di concetto, così si esprimeva: «Il Signor Ivaldo
Baglioni \[\...\] non ha davvero bisogno di presentazione: è una delle
personalità più complete e coraggiose della Biblioteca Nazionale. La
piena misura delle sue qualità e capacità professionali e personali si è
avuta soprattutto nel difficilissimo periodo che seguì il 4 novembre
1966. Al Signor Baglioni sono affidate da tempo funzioni che si devono
definire direttive. Attualmente è incaricato della direzione del
controllo del personale non di ruolo che collabora nel lavoro di
restituzione della Biblioteca Nazionale. Al tempo stesso si occupa con
funzioni direttive delle sale di consultazione, alle quali era già
addetto da lunghi anni. La sua conoscenza dell\'apparato bibliografico
delle sale di consultazione, di tutti i fondi, cataloghi e inventari
della Biblioteca, e il suo interesse vivissimo per la ricerca
bibliografica e tutto ciò che riguarda la vita dell\'Istituto possono
difficilmente trovare termini di confronto. Ammirevole è il suo
attaccamento, anzi il suo affetto per il lavoro, e per le sorti della
Biblioteca alla quale ha dedicato e dedica tutte le sue energie. La
promozione alla carriera superiore è stato il doveroso riconoscimento
dei meriti del Signor Baglioni».\
Fu socio dell\'Associazione italiana biblioteche almeno dal 1954 al
1967.\
Nel 1973 fu anche membro esperto della commissione esaminatrice di un
concorso per due incarichi nelle biblioteche dell\'Università di
Firenze.\
I suoi funerali si sono svolti nel borgo di Badia di Passignano, che lo
aveva visto giovanissimo sorvegliante del materiale delle biblioteche
toscane che vi era stato ricoverato per proteggerlo dai bombardamenti.

Antonio Giardullo

Carla Guiducci Bonanni. *La memoria è il futuro dei libri*, a cura di
Luca Nannipieri. Pisa: ETS, 2011, p. 25-31.

Elisa Di Renzo. *Una biblioteca, un\'alluvione: il 4 novembre alla
Nazionale di Firenze: storia di un\'emergenza*. Roma: Associazione
italiana biblioteche, 2009. 379 p.: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-11-01, ultimo aggiornamento 2022-09-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/baglioni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
