![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Bruno, Bianca

(Alessandria d\'Egitto 22 settembre 1880 -- Roma 28 dicembre 1948)
:::

Laureata in lettere all\'Università di Roma nel 1904, allieva di Ernesto
Monaci, fu per breve tempo supplente nelle scuole.\
Dal 1º aprile 1910 entrò nella carriera delle biblioteche governative,
per concorso, come sottobibliotecaria reggente, destinata alla
Biblioteca universitaria di Genova.\
Nel marzo 1911 ottenne il trasferimento a Roma, alla Biblioteca
universitaria Alessandrina, e dal febbraio 1913 passò alla Biblioteca
Casanatense.\
Nel marzo 1922 fu trasferita alla Biblioteca nazionale centrale di Roma
e dal 1º dicembre 1923, a seguito della riforma delle carriere, ottenne
la qualifica di bibliotecario. Dopo una breve parentesi nel 1927 alla
Biblioteca Alessandrina, nel 1928 tornò nuovamente alla Nazionale.\
Nel gennaio 1932 passò bibliotecario capo, in maggio si recò in missione
alla Biblioteca Estense di Modena per collaborare alle celebrazioni
tiraboschiane e ad altre iniziative e in dicembre fu nominata direttrice
della [Biblioteca universitaria di
Cagliari](/aib/stor/teche/ca-uni.htm), con l\'incarico di soprintendente
bibliografico per le provincie di Cagliari, Nuoro e Sassari. Alla
Biblioteca universitaria di Cagliari avviò la ristrutturazione della
sede e il riordino del patrimonio librario. Come soprintendente si
dedicò alla tutela e alla crescita delle biblioteche esistenti nella sua
vasta circoscrizione, spesso dotate di cospicui fondi manoscritti e di
libri rari e di pregio, ma che generalmente versavano in situazioni di
arretratezza. Si impegnò per la creazione di nuove strutture, a Nuoro,
Olzai e Tempio, e favorì l\'acquisizione di collezioni librarie private,
di particolare interesse locale. Nel 1933 le venne affidato anche
l\'incarico di esercitare la vigilanza sulla Biblioteca universitaria di
Sassari, e in questo periodo tenne alcune lezioni di bibliografia e
biblioteconomia presso la Facoltà di lettere dell\'Università di
Cagliari.\
Nell\'agosto 1938 fu promossa bibliotecario direttore di 2ª classe e nel
1941 fu trasferita a Roma, prima alla Biblioteca Angelica e poi, dal 1º
marzo 1942, alla direzione della [Biblioteca
Vallicelliana](/aib/stor/teche/rm-val.htm), dove rimase fino alla morte,
realizzando importanti lavori per l\'ampliamento dei locali (inaugurati
il 12 novembre 1946) e il riordinamento del patrimonio. Nel marzo 1947
fu promossa bibliotecario direttore di 1ª classe.\
Socia dell\'Associazione italiana biblioteche dalla fondazione (1930),
aderì alla sua ricostituzione su basi democratiche fin dal 1946.

Vittorio Ponzani

*Biblioteca Vallicelliana. Collocamento a riposo del Pecorini Manzoni*.
«Archivio della R. Deputazione romana di storia patria», 66 (1943), p.
313-314.

*Lutti della Società* \[*Bianca Bruno*\]. «Archivio della Società romana
di storia patria», 71 (1948), p. 147. Stampato nel 1949.

Antonietta Cilloco. *Bianca Bruno*. «Accademie e biblioteche d\'Italia
», 18 (1951), n. 1/2/3, p. 171-172.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 46 (voce di Giorgio De Gregori).

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 2, p. 103-104.

Vittorio Ponzani. *Bianca Bruno*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 116-123, con elenco degli scritti e ulteriori
riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bruno.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
