![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Gout, Mario

(Napoli 16 luglio 1905 -- Roma 14 aprile 1980)
:::

Nato in una famiglia di lontane origini fiamminghe, si trasferì a Roma,
dove conseguì la laurea in pedagogia e filosofia, orientandosi in un
primo momento verso l\'insegnamento e ottenendo l\'abilitazione come
docente di religione nelle scuole medie.\
Il 1º ottobre 1930 venne assunto alla Biblioteca apostolica vaticana con
la qualifica di custode, dando inizio a una brillante carriera. Fu
coinvolto in alcune importanti attività in corso, a partire dalla
catalogazione degli stampati per la costituzione del catalogo generale a
schede, avviato nel 1928, entrando a far parte del costituendo Servizio
del catalogo degli stampati e partecipando alla redazione delle regole
di catalogazione vaticane, le *Norme per il catalogo degli stampati*,
pubblicate in prima edizione nel 1931. Dal 1934, per un breve periodo,
risulta anche fra i collaboratori alla redazione dello schedario
generale dei manoscritti. Nell\'aprile 1936 ottenne la qualifica di
vice-assistente della Biblioteca\
Fu tra i pochi frequentanti laici del primo corso della Scuola vaticana
di biblioteconomia, dove conseguì il diploma di bibliotecario nel giugno
del 1935. Negli anni successivi collaborò con la Scuola, tenendo un
corso di biblioteconomia.\
Nel 1938 fu nominato ispettore bibliografico onorario per il Lazio. Fu
anche consulente della Biblioteca del Consiglio nazionale delle
ricerche, fondata nel 1927, occupandosi del suo ordinamento e poi
dell\'istituzione di un Centro nazionale di documentazione presso il
CNR, di cui più tardi, negli anni 1949-1950, fu nominato direttore.
Mostrò uno spiccato interesse per il settore della documentazione, nel
1941 pubblicò in «Accademie e biblioteche d\'Italia» un articolo
intitolato *Note sulla documentazione tecnica in Italia* e per il CNR
diresse la «Bibliografia internazionale della ingegneria e
dell\'industria» (1938-1943).\
Durante il periodo bellico fu impegnato in ambito tecnico-scientifico,
come supervisore del Centro Volpi di elettrologia di Venezia
(1939-1943), sia presso istituti storici, come l\'Archivio della S.
Congregazione del Concilio, di cui curò la riorganizzazione, e fu anche
chiamato a far parte di alcune commissioni del Ministero
dell\'educazione nazionale, in particolare sui progetti di catalogazione
centrale.\
Dall\'estate del 1943 collaborò segretamente, insieme alla moglie Maria
Carolina Martini (professoressa e figlia di Placido Martini,
protagonista della Resistenza romana trucidato alle Fosse Ardeatine),
con l\'UNDI (Unione nazionale della democrazia italiana), anche grazie
ai rapporti che aveva in biblioteca con [Gerardo Bruni](bruni.htm),
fondatore del Movimento cristiano sociale. Riuscì a sfuggire agli
arresti del gennaio 1944, che colpirono molti affiliati a organizzazioni
antifasciste confluite nel Fronte militare clandestino di Roma, e su
quel periodo pubblicò una breve testimonianza, *L\'Unione nazionale
della democrazia italiana nel periodo clandestino*, nel fascicolo di
«Mercurio» del dicembre 1944.\
Nel dopoguerra avviò nuove attività bibliografiche, come la compilazione
dell\'*Index bibliographicus* per il «Monitor ecclesiasticus», dal 1950
al 1960.\
Nella Biblioteca Vaticana divenne dall\'ottobre 1959 assistente
incaricato della catalogazione degli stampati di nuova accessione e del
servizio della sala di consultazione e dal novembre 1968 direttore
caposervizio del Catalogo degli stampati. Fu collocato a riposo, per
limiti d\'età, il 1º agosto 1975.

Tiziana Stagi

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, *Variazioni*, p. 34; 6ª ed., ivi, 1957, p. 270;
7ª ed., ivi, 1961, p. 334.

*Esami alla Scuola di biblioteconomia*. «L\'Osservatore romano della
domenica», 2, n. 27 (7 luglio 1935), p. 2.

Ada Alessandrini. *Incontri e scontri con Gerardo Bruni: dalla
Biblioteca Vaticana alle lotte del dopoguerra per la democrazia e la
pace*. In: *Gerardo Bruni e i cristiano-sociali*, a cura di Antonio
Parisella. Roma: Lavoro, 1982, p. 247-274: 247-248, 271.

Mauro Valeri. *A testa alta verso l\'Oriente eterno: liberi muratori
nella Resistenza romana*. Milano: Mimesis, 2017. 173 p.: ill. (Il flauto
magico; 35).

Si ringrazia la dott.ssa Andreina Rita della Biblioteca apostolica
vaticana per alcuni controlli d\'archivio.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-13, ultimo aggiornamento 2023-01-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gout.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
