![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Avanzi, Giannetto

(Ferrara 11 settembre 1892 -- Roma 27 settembre 1956)
:::

Laureato in lettere, conseguì poi all\'Università di Bologna anche il
diploma in biblioteconomia e archivistica, legandosi ad Albano Sorbelli.
Prese parte alla Prima guerra mondiale, in artiglieria.\
Nel 1928 fondò e diresse a Ferrara, con la particolare collaborazione di
Alfredo Grilli e Giuseppe Ravegnani, la rivista mensile «All\'insegna
del libro», che ebbe breve vita.\
Bibliografo, redattore e bibliotecario dell\'*Enciclopedia italiana* dal
1929 al 1936, si occupò in particolare della revisione delle
bibliografie inserite in coda alle voci dell\'*Enciclopedia*. Nel 1929,
in occasione del primo Congresso mondiale delle biblioteche e di
bibliografia, su proposta di [Giuseppe Fumagalli](fumagalli.htm), gli
venne affidata l\'organizzazione a Roma della Mostra del libro moderno.
Attivo collaboratore di numerose riviste bibliografiche italiane, dal
1948 al 1956 curò la rubrica delle *Notizie* sulle pagine de «La
bibliofilia».\
Nel 1941 pubblicò *La bibliografia italiana* (Roma: Istituto nazionale
per le relazioni culturali con l\'estero, 1941), una guida sistematica
agli scritti italiani di bibliologia, bibliografia e biblioteconomia
pubblicati a partire dal 1921, poi seguita da un\'edizione aggiornata
nel 1946.\
Dal luglio 1944, dopo la liberazione di Roma, fu incaricato presso la
Biblioteca universitaria Alessandrina del riordinamento e della
catalogazione della disciolta biblioteca dell\'Istituto nazionale di
cultura fascista, dove aveva lavorato dal 1937 al luglio 1943,
impegnandosi in particolare nella riorganizzazione e nel rinnovamento
dei servizi bibliografici e di documentazione dell\'Istituto.\
Dal 1950 al 1955 diresse il Centro di documentazione scientifico-tecnica
del Consiglio nazionale delle ricerche.\
Socio dell\'Associazione italiana biblioteche dal 1930, per alcuni anni,
aderì nel 1946 alla sua ricostituzione dopo la guerra.\
Fu anche socio corispondente della Deputazione di storia patria per le
province di Romagna.\
Parte del suo carteggio è conservata alla Biblioteca dell\'Archiginnasio
di Bologna.

Enrico Pio Ardolino

Giannetto Avanzi. *Promemoria*. Archivio storico AIB, *Carteggi di
bibliotecari*, Lettere di Giannetto Avanzi a Luigi De Gregori, 31 luglio
1944, 4 p.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 46-47; 6ª ed., ivi, 1957, p. 37.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 77 e 1645 (che indica come data della morte il 29
settembre).

Bruno Balbis. *Giannetto Avanzi*. «La ricerca scientifica», 26 (1956),
n. 10, p. 3191-3193, con l\'elenco degli scritti principali.

Renzo Frattarolo. *Giannetto Avanzi*. «Accademie e biblioteche
d\'Italia», 24 (1956), n. 4/5/6, p. 492-494.

Renzo Frattarolo. *Giannetto Avanzi*. «Notizie A.I.B.», 2 (1956), n. 4,
p. 23-25.

Roberto Ridolfi - Aldo Olschki. \[*Annuncio della morte*\]. «La
bibliofilia», 58 (1956), n. 2, p. 158.

Roberto Ridolfi. *Giannetto Avanzi*. «La bibliofilia», 58 (1956), n. 3,
p. 231-232.

Renzo Frattarolo. *Dizionario degli scrittori italiani contemporanei
pseudonimi (1900-1975)*. Ravenna: Longo, 1975, p. 221 (che segnala gli
pseudonimi John Remainders e N. Vanni Zagatti).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 22-23 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-19, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/avanzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
