![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Castellano Teloni, Anita (Annita)

(Lomello PV 18 febbraio 1870 -- Roma 9 febbraio 1957)
:::

Nata in una famiglia di fede mazziniana (il padre Domenico, battagliero
repubblicano, era stato in gioventù affiliato alla Carboneria e alla
Massoneria), le fu imposto il nome di Annita Roma Ventura, mentre la
sorella fu chiamata Luce. Lei stessa fu, per tutta la vita, fervente
mazziniana e iscritta fin dalla fondazione al Movimento federalista
europeo, di cui fu attiva propagandista; si dedicò inoltre a opere di
assistenza e solidarietà sociale.\
Conseguita la licenza liceale, entrò alla Biblioteca nazionale centrale
di Firenze come alunna sottobibliotecaria dal 1º gennaio 1889, essendosi
classificata al secondo posto, dopo Giulia Sacconi, nell\'esame di
ammissione tenuto nel dicembre precedente. Si trattava delle prime due
donne che entravano nelle biblioteche governative italiane attraverso il
canale di reclutamento ordinario di quel tempo.\
Al termine dell\'anno di alunnato superò l\'esame di abilitazione allora
prescritto, tenuto nel marzo 1890 a Firenze, e venne nominata
sottobibliotecaria di 4ª classe.\
Curò con [Paolo Baccani](baccani.htm) l\'*Elenco delle pubblicazioni
periodiche italiane ricevute dalla Biblioteca nel 1891* (Firenze:
Tipografia dei successori Le Monnier, 1891), diviso per materie con
indice alfabetico, geografico e dei nomi dei direttori. Dal 1º febbraio
1896 fu promossa alla 3ª classe.\
Il 27 settembre 1896 partecipò, insieme a Giulia Sacconi, alla riunione
di fondazione della Società bibliografica italiana, tenuta alla
Biblioteca Marucelliana, e compare poi negli elenchi dei soci fino
almeno al 1911.\
Nel 1898 o 1899 sposò il conte [Giulio Cesare (Bruto)
Teloni](teloni.htm), bibliotecario nella Nazionale di Firenze.\
Continuò a lavorare alla Biblioteca nazionale di Firenze per molti anni,
dedicandosi soprattutto alla catalogazione, e nel novembre 1913 fu
promossa per anzianità sottobibliotecaria di 2ª classe.\
Dal 1º aprile 1918 fu trasferita, su sua richiesta, alla Biblioteca del
Risorgimento di Roma, evidentemente per raggiungere il marito che
insegnava da qualche anno, con un comando, all\'Università di Roma.
Nell\'agosto 1920 fu trasferita per esigenze di servizio alla Biblioteca
nazionale centrale di Roma e poi nel marzo 1922 alla Biblioteca
universitaria Alessandrina. Con la riforma del 1923 venne inquadrata
nella qualifica di bibliotecario.\
Negli ultimi mesi del 1924 o nel 1925 tornò alla Biblioteca nazionale
centrale (che il marito aveva lasciato alla fine del 1923 con il
collocamento a riposo), dove concluse la carriera, come responsabile
dell\'ufficio del diritto di stampa e occupandosi anche dei doni e della
catalogazione delle nuove accessioni.\
Nel 1929 prese parte al primo Congresso mondiale delle biblioteche e di
bibliografia e poi aderì all\'Associazione italiana biblioteche fin
dalla sua costituzione (1930), partecipando al I Congresso nazionale
(1931).\
Venne collocata a riposo con il 1º marzo 1935, per limiti d\'età, e
continuò probabilmente a vivere a Roma, anche dopo la scomparsa del
marito, fino alla morte; fu poi cremata a Firenze e sepolta nella tomba
di famiglia.\
Nel 1893 aveva pubblicato insieme a Edvige Salvi, scrittrice per
ragazzi, con lo pseudonimo \"Elleboro e Vitalba\", una sorta di manuale
di cucina ed economia domestica (*Signora e massaia*, Milano: Libreria
editrice Galli, 1893).

Elisabetta Francioni

*I nostri lutti*. «Il pensiero mazziniano», 12, n. 3 (15 mar. 1957), p.
8.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 183.

Elisabetta Francioni. *Giulia e le altre: donne bibliotecarie in Italia
tra Ottocento e Novecento*. In: *Copyright: miscellanea di studi
marucelliani 1997-2001*. Firenze: AIDA, 2001, p. 59-73: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-07-08, ultimo aggiornamento 2022-09-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/castellanoa.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
