![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](comelli.jpg){height="250"}

## Comelli, Giovanni

(Nimis UD 15 dicembre 1913 -- Tarcento UD 24 dicembre 2015)

Dopo gli studi classici e la laurea in teologia ottenuta nel 1940 alla
Pontificia Università Gregoriana, nel 1946, al termine della seconda
guerra mondiale, alla quale aveva partecipato come ufficiale di
complemento, entra nell\'organico della Biblioteca civica \"Vincenzo
Joppi\" di Udine, come vicedirettore dell\'istituto, allora diretto da
[Giovan Battista Corgnali](corgnali.htm). Consegue poi il diploma di
biblioteconomia della Biblioteca apostolica vaticana, nel 1951, e la
laurea in lettere all\'Università di Padova, nel 1953. Nel 1954,
superato il concorso bandito in seguito al pensionamento di Corgnali,
assume la guida della Biblioteca.\
L\'epoca della direzione Comelli segna un periodo di grande
trasformazione e rinnovamento dell\'istituzione udinese che, anche sulla
scia della ripresa post-bellica, trasformerà in modo radicale, sia
strutturalmente che organizzativamente. Le modifiche apportate
riguardano la totalità della vita della Biblioteca civica: innanzitutto,
l\'ampliamento degli spazi a disposizione con la costruzione di una
moderna e capiente torre libraria di sei piani da affiancare agli
edifici storici, poi la sostituzione degli arredi lignei con scaffali e
schedari metallici, mentre, dal punto di vista del personale, nel 1958
viene approvato il nuovo *Regolamento della Biblioteca* che sostituisce
il precedente del 1904. Il suo piano di ammodernamento si completa anche
grazie al contemporaneo sorgere a Udine del nuovo edificio
dell\'Archivio di Stato, presso cui vengono depositati gli archivi delle
famiglie nobili, delle congregazioni religiose soppresse e una parte
dell\'Archivio comunale che avevano, per decenni, occupato vaste zone di
palazzo Bartolini, sede della Biblioteca. Nel contempo, anche altri
archivi storici, appartenenti a enti ancora esistenti e che avevano
trovato sede in Biblioteca, vennero resi ai rispettivi proprietari. I
nuovi spazi disponibili poterono così essere dedicati solo alle raccolte
librarie e accogliere, negli stessi anni, prestigiose collezioni di
libri e manoscritti, come la raccolta di autografi della scrittrice
friulana Caterina Percoto e la collezione libraria e manoscritta
dell\'araldista-genealogista Enrico Del Torso.\

Nel 1952 pubblica su «La bibliofilia» la *Bibliografia degli scritti
stampati da G.B. Natolini primo tipografo friulano*, contributo dedicato
al tipografo attivo a Udine tra il 1592 e il 1609; il saggio verrà
successivamente ampliato, diventando il suo più importante lavoro
bibliografico, con il titolo *Annali tipografici di G.B. Natolini*,
pubblicato in otto puntate tra il 1954 e il 1956 sulla rivista diretta
da Marino Parenti «Amor di libro» della Sansoni Antiquariato di Firenze
e uscito poi, per la stessa casa editrice, in forma monografica con la
data di stampa 1956 (ma 1954 sul frontespizio).\
Partecipa alla vita dell\'Associazione italiana biblioteche, di cui è
socio almeno dal 1954 (e fino al 1967), prendendo parte regolarmente ai
congressi nazionali e ricoprendo la carica di vicepresidente della
[Sezione del Veneto orientale e della Venezia
Giulia](/aib/stor/sezioni/ven-or.htm) dal 1957 al 1960 e poi di delegato
provinciale nel 1964-1967. Interviene a Venezia nel 1957 al Convegno
delle biblioteche pubbliche non governative con la relazione *La
posizione della Biblioteca civica di Udine nell\'organico del Comune*
(pubblicata nel primo volume della collana «Biblioteca di
\"Sollecitazioni\"»: *Primo convegno delle biblioteche pubbliche non
governative della circoscrizione: Venezia, 5 maggio 1957: atti*,
Trieste: Sezione del Veneto orientale e della Venezia Giulia dell\'AIB,
1958). Nel 1958, con lo scopo di promuovere l\'istituzione di
biblioteche pubbliche nei centri più importanti della provincia,
organizza il Convegno delle biblioteche comunali della provincia di
Udine di cui cura anche gli atti, editi nel 1959 dalla Sezione del
Veneto orientale e della Venezia Giulia dell\'AIB: nella premessa al
volume, il secondo della collana «Biblioteca di \"Sollecitazioni\"»,
interviene sul dibattito in corso tra i bibliotecari italiani sul tema
dei servizi bibliografici nazionali (la BNI inizia infatti dal 1958). Al
XII Congresso dell\'AIB interviene con una relazione dal titolo *La
situazione economica delle biblioteche degli enti locali* (pubblicata in
«Accademie e biblioteche d\'Italia», 27 (1959), n. 5/6, p. 485-495, con
a p. 541-543 le risposte alle domande presentategli al convegno), che
dimostra la sua azione nei riguardi degli amministratori affinché «alla
biblioteca venisse riconosciuta una posizione corrispondente alla sua
alta funzione culturale e sociale». Viene anche nominato ispettore
bibliografico onorario per i comuni della provincia di Udine.\
Sempre su «Accademie e biblioteche d\'Italia», nel 1951, era apparso
l\'articolo *La biblioteca dell\'ultimo doge di Venezia alla Civica di
Udine*, nel quale illustrava la donazione alla Biblioteca della raccolta
Manin, fatta nel 1949 dal discendente dell\'ultimo doge, Ludovico Manin.
Alla storia della Joppi è dedicato anche il volume *Una biblioteca nel
tempo*, edito nel 1959 dall\'AIB nella collana «Sollecitazioni» che
aveva come curatori lo stesso Comelli, Stelio Crise, Renato Papò e Lelia
Sereni. Nel periodo di direzione della Joppi aveva continuato anche la
collaborazione -- intrapresa già dal 1946 come giornalista pubblicista
-- a riviste culturali e giornali, principalmente della regione, con
articoli, saggi e recensioni storiche, artistiche e letterarie; al
contempo aveva pubblicato diversi studi monografici, come quello ancora
attuale sul pittore friulano *Odorico Politi* (Udine 1947) e il volume,
illustrato dalle fotografie di Italo Zannier, *Passeggiate udinesi:
storia e leggenda fra piazze e vie* (Udine 1960).\
Socio dell\'Accademia di scienze, lettere e arti di Udine dal 1949 (e
poi socio onorario dal 2008), dal 1952 entra a far parte anche della
Deputazione di storia patria per il Friuli.\
Nel 1960 lascia la direzione della Civica di Udine, in cui gli subentra
la vice-bibliotecaria Lelia Sereni, per entrare alla sede RAI di Trieste
(dove lavorerà fino al 1978), e nel 1961 diventa giornalista
professionista. Negli anni continua però a pubblicare studi legati alla
sua esperienza come bibliotecario: è del 1980 infatti *L\'arte della
stampa nel Friuli-Venezia Giulia*, edito a Udine dall\'Istituto per
l\'Enciclopedia del Friuli-Venezia Giulia, che costituisce la prima
organica storia della tipografia e dell\'editoria in regione dal 1480
alla fine del XIX secolo.\
La sua bibliografia, dal 1940 al 2006, comprende oltre 250 titoli.

Francesca Tamburlini

Francesca Tamburlini. *Comelli Giovanni (1913-2015)*. In: *Dizionario
biografico dei friulani*,
\<<http://www.dizionariobiograficodeifriulani.it/comelli-giovanni/>\>.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2017-08-28, ultimo aggiornamento 2022-12-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/comelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
