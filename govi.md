![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](govi.jpg){height="250"}

## Govi, Eugenia

(Pola 17 luglio 1921 - Padova 7 giugno 1990)

Profuga con la famiglia dall\'Istria, si laureò in lettere nel 1946
all\'Università di Padova, discutendo la tesi in storia dell\'antichità
romana con [Aldo Ferrabino](ferrabino.htm).\
Nel novembre dello stesso anno entrò come volontaria alla Biblioteca
universitaria di Padova, dove ebbe come maestra l\'allora
vicedirettrice, [Angela Zanini](zanini.htm). Contemporaneamente si
iscrisse alla Scuola storico-filologica delle Venezie, dove nel 1949
ottenne il diploma di perfezionamento discutendo con [Domenico
Fava](favad.htm) una tesi sulla biblioteca di Jacopo Zeno.\
Nel maggio 1949 entrò in ruolo nella carriera esecutiva delle
biblioteche governative, destinata alla Biblioteca universitaria di
Padova, e nel maggio 1950 passò in quella di concetto, avendo vinto
entrambi i concorsi. Nel 1954 si classificò al primo posto nel concorso
per vicebibliotecari bandito l\'anno precedente e fu destinata dal 1º
luglio alla Biblioteca nazionale di Firenze, dove rimase solo per pochi
mesi.\
Tornata al principio del 1955 alla Biblioteca universitaria di Padova,
vi rimase fino al gennaio 1971, quando fu chiamata a ricoprire la carica
di soprintendente ai beni librari per le province di Verona, Vicenza,
Trento e Bolzano. Nel frattempo aveva conseguito, nel luglio 1961, la
promozione a direttore di biblioteca di 3ª classe e poi raggiunse, nel
luglio 1971, la prima classe.\
Dal 1º aprile 1972, con il trasferimento delle funzioni statali alle
Regioni, la Soprintendenza di Verona confluì in quella di Venezia,
passata alla Regione Veneto, e divenne soprintendente per il
Trentino-Alto Adige, con sede presso la Biblioteca universitaria di
Padova, fino all\'avvio dell\'attività delle due province autonome di
Trento e Bolzano, nei primi mesi del 1974. Per i bibliotecari delle
biblioteche trentine anche in seguito tenne corsi di formazione
professionale.\

Nel 1973 assunse per un breve periodo la direzione della [Biblioteca
universitaria di Padova](/aib/stor/teche/pd-uni.htm), ma alla fine di
giugno fu chiamata a dirigere la [Biblioteca nazionale
Marciana](/aib/stor/teche/ve-mar.htm) di Venezia, dove rimase per tre
anni, portando a termine numerose iniziative: la sistemazione dei
manoscritti, incunaboli e rari in un unico locale al primo piano del
Palazzo della Zecca, reso idoneo alla conservazione, la disinfestazione
antitarlo dei locali contenenti altri materiali rari, fra cui il
Mappamondo di fra Mauro, nel 1975, l\'istituzione di un laboratorio di
restauro, la catalogazione dei manoscritti e degli incunaboli,
l\'acquisizione di pezzi rari, fra cui il Libro d\'ore di Bianca di
Francia, la sostituzione delle schede del catalogo con quelle di formato
internazionale, l\'avvio del catalogo decimale Dewey.\
Nel 1976, tornata alla direzione della [Biblioteca universitaria di
Padova](/aib/stor/teche/pd-uni.htm), si impegnò per migliorare il
servizio al pubblico, istituendo all\'inizio degli anni Ottanta il
Servizio informazioni e aderendo fra i primi, nel 1985, al Servizio
bibliotecario nazionale, allora agli inizi. Sostenitrice della
cooperazione, si adoperò per la realizzazione del catalogo collettivo
delle biblioteche di Padova collaborando assiduamente ai lavori del
Consorzio bibliografico universitario e della Commissione permanente
Biblioteca-Università. In questi anni, dal marzo 1978 all\'agosto 1986,
fu anche presidente della Conferenza regionale dei capi di istituto del
Ministero per i beni culturali e ambientali. Nel dicembre 1982 venne
nominata commendatore.\
Socia dell\'Associazione italiana biblioteche almeno dal 1950, venne
eletta nel Comitato regionale della [Sezione del Veneto
orientale](/aib/stor/sezioni/ven-or.htm) dal 1964 al 1972, ricoprendo
dal 1967 al 1970 la carica di vicepresidente. Venne ancora rieletta per
il triennio 1972-1975 nel primo Comitato regionale della [Sezione
Veneto](/aib/stor/sezioni/ven.htm) unificata.\
Dopo il pensionamento, avvenuto con il 1º agosto 1986 per raggiunti
limiti di età, si impegnò nel Centro di studio e documentazione \"Marco
Salizzato\", dedicato al dialogo fra le varie confessioni cristiane,
curando il riordino e la schedatura del materiale dell\'emeroteca e la
sala di lettura.\
Fra i suoi contributi professionali si ricordano gli scritti sulle
origini umanistiche della Biblioteca capitolare di Padova, sulla
Biblioteca di San Francesco, sul Fondo Valsecchi della Biblioteca
universitaria e le presentazioni dei cataloghi di importanti mostre
storico-documentarie realizzate nelle biblioteche da lei dirette.

Simonetta Buttò

*Eugenia Govi: al servizio della cultura cercando un volto:
testimonianze su un itinerario contemplativo nella professione*,
\[scritti di\] Esterino Barbiero \... \[*et al.*\], a cura del Centro
\"Marco Salizzato\". \[Padova\]: Gregoriana libreria editrice, 1993. 72
p., con 2 ritratti e l\'elenco degli scritti.

Silvio Falcone. *Eugenia Govi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 336-342.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-18, ultimo aggiornamento 2021-02-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/govi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
