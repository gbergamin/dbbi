![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](donatil.jpg){height="250"}

## Donati, Luigi

(Lugo RA 25 gennaio 1870 -- Bologna 1º settembre 1946)

Abbandonate le scuole a dieci anni, fu fattorino in botteghe artigiane e
commerciali, poi dal 1883 apprendista meccanico e operaio in officine
bolognesi, e portò avanti gli studi con corsi serali e all\'Istituto
Aldini-Valeriani. Lasciò il lavoro in officina per un periodo di sei
anni nell\'esercito, dal 1889 al 1895, dove raggiunse il grado di
sottufficiale.\
Lasciato l\'esercito, nel 1895 si trasferì a Milano, per tre anni,
svolgendo vari mestieri. Collaborò con la casa editrice Treves e alcune
riviste e fu in corrispondenza o in rapporti amichevoli con numerosi
letterati del tempo, da Pascoli a Lucini e ai futuristi.\
Nel giugno 1898 rientrò a Lugo, essendogli stato offerto il posto di
bidello della Biblioteca comunale, e venne più tardi promosso
distributore.\
Partecipò al concorso per titoli per il posto di bibliotecario della
\"Trisi\", bandito nel 1907, e la Commissione, presieduta da [Olindo
Guerrini](guerrini.htm), lo classificò al primo posto; per la
contestazione di un altro concorrente (Fausto Balbo, fratello maggiore
di Italo) il Comune fece ripetere la valutazione da una nuova
Commissione, presieduta da [Giuliano Bonazzi](bonazzi.htm), che confermò
la graduatoria. Il Comune però nel febbraio 1908 decise di trasferirlo
negli uffici amministrativi, promuovendolo applicato di prima classe, e
di nominare alla direzione della Biblioteca il Balbo.\
Rimase molto amareggiato da questa vicenda, sulla quale pubblicò anni
dopo un libro di protesta e recriminazioni (*Che roba!\...*, Lugo 1921)
che è anche una sorta di autobiografia e che attirò la benevola
attenzione di Benedetto Croce, che ne scrisse su [«La
critica»](https://ojs.uniroma1.it/index.php/lacritica/article/view/7744/7726).\
Nel 1922 lasciò il lavoro a Lugo e si trasferì a Bologna, dove dal
febbraio 1923 fu impegnato, per incarico del Comune, nella compilazione
del catalogo a dizionario della biblioteca di Casa Carducci, come
ordinatore/distributore avventizio, sotto la guida di [Albano
Sorbelli](sorbelli.htm). Nel 1926 fu spostato alla segreteria del Liceo
musicale, dove rimase fino alla fine del 1934, sempre come impiegato
avventizio. In questi anni, però, sembra aver lavorato anche alla
Biblioteca comunale popolare e alla Biblioteca dell\'Archiginnasio. Dal
1923 al 1930 lavorò anche come correttore di bozze, la sera, al «Resto
del carlino».\
Pubblicò numerose opere in versi e in prosa e scritti letterari e nel
1903 curò per Zanichelli l\'edizione delle *Poesie e prose* di Giacinto
Ricci Signorini.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 147-148.

*Chi è?: dizionario degli italiani d\'oggi*. 2ª ed. Roma: Formiggini,
1931, p. 277 (secondo cui «attualm. regge la Bibl. Comun. Pop. della
stessa città»).

Luigi Donati. *Dalla casa Carducci: ricordi e saggi bio-bibliografici*.
Nuova ed. illustrata. Bologna: Libreria internazionale Cappelli, 1935.
135 p.: tav. (con diversi brani autobiografici).

*Chi è?: dizionario degli italiani d\'oggi*. 3ª ed. Roma: Formiggini,
1936, p. 333 (secondo cui «attualm. regge la Bibl. Comun. Pop. della
stessa città»); 4ª ed., Roma: Cenacolo, 1940, p. 350.

*Lettere di F. T. Marinetti e Luigi Donati*, a cura di Matteo Bianchi.
«Strumenti critici», n. 47/48 (giu. 1982), p. 129-137.

*La Biblioteca comunale \"Fabrizio Trisi\" di Lugo: 1803-2003*, a cura
di Sante Medri. Imola: La Mandragora, 2003, p. 85.

Sante Medri. *Il \"bibliotecario\" Luigi Donati (1870-1946): \"un poeta
povero, se non un povero poeta\"*. In: *La biblioteca come servizio: in
ricordo di Piergiorgio Brigliadori*, a cura di Arnaldo Bruni e Fausta
Garavini. Bologna: CLUEB, 2009, p. 353-380.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-01-17, ultimo aggiornamento 2022-09-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/donatil.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
