![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bonaventura.jpg){height="250"}

## Bonaventura, Arnaldo

(Livorno 28 luglio 1862 -- Firenze 7 ottobre 1952)

Studiò all\'Università di Pisa, dove conseguì la laurea in
giurisprudenza nel luglio 1883 e poi anche il diploma di lettere.
Esercitò per qualche tempo l\'avvocatura ma si dedicò anche allo studio
della musica, privatamente, e partecipò ad alcuni concerti come
violinista. Pubblicò vari scritti di letteratura e di musica e, nel 1898
presso l\'editore Giusti di Livorno, un *Manuale di storia della musica*
che ebbe notevole fortuna e che aggiornò in numerose edizioni fino alla
morte.\
Entrò alla Biblioteca nazionale centrale di Firenze come impiegato
straordinario a metà del 1902, con l\'incarico di ordinare e catalogare
il materiale musicale antico manoscritto e a stampa.\
Nell\'aprile 1903 presentò una relazione *Sull\'ordinamento della musica
e dei libri relativi nelle pubbliche biblioteche* al Congresso
internazionale di scienze storiche tenuto a Roma, che approvò un ordine
del giorno, poi raccolto da una circolare del Ministero della pubblica
istruzione, in favore dell\'istituzione di sezioni musicali nelle
biblioteche, della catalogazione del patrimonio musicale con criteri
uniformi e della pubblicazione di una serie del «Bollettino» della
Biblioteca nazionale di Firenze dedicata alle nuove pubblicazioni
musicali. Sull\'esigenza di una bibliografia corrente delle
pubblicazioni musicali intervenne di nuovo alla VI Riunione della
Società bibliografica italiana (Firenze, ottobre 1903), dove fu
approvato il suo ordine del giorno. Alla Società bibliografica italiana
aveva aderito in quell\'anno e compare poi negli elenchi dei soci fino
almeno al 1908.\
Usufruì poi della Legge 8 luglio 1904, n. 348, che consentiva la nomina
in ruolo degli impiegati straordinari a seguito dell\'approvazione del
nuovo organico e venne inquadrato come sottobibliotecario di 4ª classe
dal 1º gennaio 1905.\

Pubblicò nella «Rivista delle biblioteche e degli archivi» (1905) un
articolo su *La musica nelle biblioteche* in cui esponeva in dettaglio i
criteri adottati per l\'ordinamento e la catalogazione di manoscritti e
stampati musicali. A partire dal 1906 collaborò a «La bibliofilia» con
vari articoli soprattutto su manoscritti e antiche stampe musicali.\
Dal 1º agosto 1909 venne comandato alla Biblioteca dell\'Istituto
musicale di Firenze e dal 1º agosto 1912 lasciò i ruoli delle
biblioteche governative per la nomina a professore di storia della
musica e bibliotecario dell\'Istituto. All\'Istituto musicale L.
Cherubini, trasformato nel 1923 in Conservatorio, fu anche vicedirettore
per quattro anni e direttore *ad interim* dalla fine del 1923 al
principio del 1925. Organizzò per il cinquantenario dell\'Istituto due
mostre di cimeli bibliografici e strumenti musicali, che presentò su «La
bibliofilia» (14, 1912/13, n. 2/3, p. 46-60), e completò il *Catalogo
delle opere musicali teoriche e pratiche di autori vissuti sino ai primi
decenni del secolo XIX* della Biblioteca del Conservatorio, pubblicato
nel 1929.\
Fu chiamato a far parte del Comitato ordinatore della Mostra del libro
antico organizzata a Firenze per il I Congresso mondiale delle
biblioteche e di bibliografia (1929) e di quella musicale allestita
nella stessa occasione a Bologna; probabilmente nello stesso anno venne
anche nominato ispettore bibliografico onorario. Dal 1931 curò la
critica musicale su «La nazione».\
Collocato a riposo dal Conservatorio per limiti d\'età nel 1932, venne
nominato professore emerito.\
Fu anche segretario e poi vicepresidente del Circolo filologico
fiorentino, vicepresidente dell\'Associazione dei musicologi italiani,
socio effettivo dell\'Accademia di S. Cecilia (dal 1936), socio
corrispondente dell\'Accademia lucchese di scienze, lettere e arti (dal
1937), membro della Società dantesca (per la quale tenne alcune letture
pubbliche di canti della *Commedia*), della Deputazione toscana di
storia patria e di vari sodalizi culturali.\
A seguito delle leggi razziali del 1938 dovette lasciare le cariche
accademiche e fu incluso nell\'elenco degli autori di libri scolastici
vietati e in quello degli *Autori le cui opere non sono gradite in
Italia*, ma poté continuare per qualche tempo a collaborare a «La
nazione» con lo pseudonimo di Labronio.\
Pubblicò numerosi volumi di storia della musica (tra i quali *Storia e
letteratura del pianoforte*, nel 1918, e *Storia del violino, dei
violinisti e della musica per violino*, nei «Manuali Hoepli», nel 1925 e
1933), monografie su Verdi Rossini Puccini Paganini Boccherini e altri
compositori, trascrizioni di musiche antiche, alcuni manuali scolastici
di educazione musicale, e collaborò a varie riviste e all\'*Enciclopedia
italiana*. Fu anche autore di versi e testi per musica.\
Lasciò il suo carteggio, con manoscritti e altre carte, alla Biblioteca
nazionale centrale di Firenze.

Alberto Petrucciani

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 123.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 164.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 44.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 34.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 55.

*Chi è?: dizionario degli italiani d\'oggi*. Roma: A. F. Formiggini,
1928, p. 92; 2ª ed., ivi, 1931, p. 95; 3ª ed., ivi, 1936, p. 114.

*Pubblicazioni di Arnaldo Bonaventura nel cinquantennio 1880-1930*.
Firenze: Tipografia Sordomuti, 1930. 20 p.

Vittorio Gui. *Arnaldo Bonaventura nel cinquantenario della sua attività
letteraria*. Firenze: Rinascimento del libro, 1931. 15 p.

Bianca Becherini. *Ricordo di Arnaldo Bonaventura (1962-1852)* \[ma
*(1862-1952)*\]. «Rivista musicale italiana», 54 (1952), n. 4, p.
329-331.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 154-159, con un elenco di scritti (lo dice nato il 28
giugno).

Liliana Pannella. *[Bonaventura,
Arnaldo](http://www.treccani.it/enciclopedia/arnaldo-bonaventura_(Dizionario-Biografico)/)*.
In: *Dizionario biografico degli italiani*. Vol. 11. Roma: Istituto
della Enciclopedia italiana, 1969, p. 642-644, con ulteriori riferimenti
bibliografici.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 132, 180 e 218.

*Guida agli archivi delle personalità della cultura in Toscana tra \'800
e \'900. L\'area fiorentina*, a cura di Emilio Capannelli e Elisabetta
Insabato. Firenze: Olschki, 1996, p. 113-114.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2021-12-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bonaventura.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
