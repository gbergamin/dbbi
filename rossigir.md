![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rossigir.jpg){height="250"}

## Rossi, Girolamo

(Ventimiglia IM 4 novembre 1831 -- Ventimiglia 6 marzo 1914)

Laureato in chimica e farmacia all\'Università di Torino nel 1853,
esercitò l\'attività di farmacista a Ventimiglia per alcuni anni, fino
al 1862, ma si dedicò soprattutto agli studi storici, collaborando alla
«Rivista enciclopedica italiana», all\'«Archivio storico italiano» e ad
altri periodici.\
Già nel 1856 iniziò ad occuparsi della Biblioteca Aprosiana, da tempo in
stato quasi di abbandono, di cui in quell\'anno venne nominato
vicebibliotecario. Nel luglio 1860 fu nominato anche segretario del
Comune, ma rinunciò alla carica dopo pochi mesi, optando per
l\'insegnamento.\
Nominato nel dicembre di quell\'anno, dal ministro Mamiani, professore
di lettere al Regio Ginnasio della sua città, ne divenne dal 1862 anche
bibliotecario e dal 1877 direttore. Vi insegnò fino al collocamento a
riposo, nell\'ottobre del 1900.\
Continuò a occuparsi anche della Biblioteca Aprosiana: negli ultimi anni
del secolo e dopo il collocamento a riposo ne curò, insieme al notaio
Callisto Amalberti, il completo riordino nella nuova sede, fatta
costruire dal mecenate inglese Thomas Hanbury e inaugurata nel 1901.
Compilò inoltre il catalogo del fondo antico, rimasto in uso fino agli
anni Ottanta del Novecento.\
Fu inoltre commissario alle belle arti per la provincia di Porto
Maurizio, dal 1870, e ispettore degli scavi e monumenti per la stessa
provincia dal 1876, occupandosi in particolare del patrimonio
archeologico e monumentale di Ventimiglia e della zona, promuovendo e
dirigendo i primi scavi, con la scoperta del Teatro romano, e il
restauro della Cattedrale e del battistero della città; di queste
attività diede regolarmente ragguaglio nelle «Notizie degli scavi»
pubblicate dalla Direzione generale delle antichità e belle arti
costituita nel 1865 nel Ministero della pubblica istruzione.\

Socio della Società bibliografica italiana dal 1906, fece parte della
Deputazione di storia patria per le antiche province e la Lombardia come
membro effettivo dal 1860, della Società ligure di storia patria come
corrispondente dal 1859 e socio onorario dal 1908, e di diverse altre
accademie e società scientifiche. Nel 1864 fu eletto anche consigliere
comunale di Ventimiglia.\
Le sue numerose pubblicazioni, che ne fanno il maggiore storico di
Ventimiglia, comprendono monografie sulla città, il Principato di
Monaco, Albenga e San Remo e una bibliografia degli statuti liguri.\
Le sue carte e i suoi libri sono conservati nella Biblioteca
dell\'Istituto internazionale di studi liguri a Bordighera.

Alberto Petrucciani

*Appendice ai tre volumi della raccolta degli Elogi di liguri illustri*.
Genova: Tipografia sociale di G. Beretta e S. Molinari, 1873, p. 49-50.

Angelo De Gubernatis. *Dizionario biografico degli scrittori
contemporanei*. Firenze: Successori Le Monnier, 1879, p. 898.

Antonio Manno. *L\'opera cinquantenaria della R. Deputazione di storia
patria di Torino: notizie di fatto storiche, biografiche e
bibliografiche sulla R. Deputazione e sui deputati nel primo mezzo
secolo dalla fondazione*. Torino: fratelli Bocca, 1884, p. 365-367
(elenco delle pubblicazioni).

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 3, p. 1703.

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 778 (che lo dice nato nel
1832).

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1261-1262.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 224.

Paolo Boselli. *Girolamo Rossi: commemorazione letta all\'adunanza
generale della Regia Deputazione di storia patria il 30 maggio 1914*.
«Miscellanea di storia italiana», 3ª serie, 17 (1915), p. 1-30, 1
ritratto, con l\'elenco delle pubblicazioni.

Francesco Poggi. *Girolamo Rossi, m. 6 marzo 1914*. «Atti della Società
ligure di storia patria», 49 (1919), n. 1, p. 191-192.

Ermanno Dervieux. *L\'opera cinquantenaria della R. Deputazione di
storia patria di Torino: notizie di fatto storiche, biografiche e
bibliografiche sulla R. Deputazione e i suoi deputati nel secondo mezzo
secolo dalla fondazione, in occasione del suo centenario*. Torino:
Fratelli Bocca, 1935, p. 470-473, con l\'elenco delle pubblicazioni.

Nino Lamboglia. *Il salvataggio della biblioteca di Girolamo Rossi a
Ventimiglia*. «Rivista ingauna e intemelia», n.s., 1 (1946), n. 1, p.
7-9.

Nino Lamboglia. *Girolamo Rossi (1831-1914): discorso commemorativo
pronunciato a Ventimiglia il 4 ottobre 1964\...* «Rivista ingauna e
intemelia», n.s., 19 (1964), n. 1/4, p. 1-17, con la bibliografia delle
sue pubblicazioni (lo dice morto l\'8 marzo). Seguono: *Catalogo dei
documenti e manoscritti della biblioteca di Gerolamo* \[!\] *Rossi*, p.
18-30; *Le \"Notizie degli scavi\" da Ventimiglia di Girolamo Rossi
(1876-1908)*, p. 31-55. Pubblicato nel 1967.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 205.

Edoardo Grendi. *Storia di una storia locale: l\'esperienza ligure
1792-1992*. Venezia: Marsilio, 1996, p. 78-79.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-17, ultimo aggiornamento 2020-05-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rossigir.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
