![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](valle.jpg){height="250"}

## Valle, Nicola

(Pirri, Cagliari 14 novembre 1904 -- Cagliari 27 ottobre 1993)

Dopo gli studi al Liceo Dettori e all\'Istituto civico musicale di
Cagliari, si iscrisse alla Facoltà di lettere e filosofia
dell\'Università di Roma e per parecchi anni fu anche orchestrale e
violinista in Sardegna e in varie città d\'Italia.\
Nel 1926 conseguì la laurea in lettere nell\'ateneo di Cagliari con una
tesi sull\'*Origine del melodramma* (pubblicata in volume nel 1936) e si
dedicò poi al giornalismo, collaborando al quotidiano «L\'unione sarda»
e in seguito al «Giornale d\'Italia» e a vari periodici.\
Nel 1927 intraprese la carriera dell\'insegnamento come professore di
lettere, all\'Istituto magistrale di Cagliari e poi dal 1933 al Liceo
Dettori.\
Comandato alla [Biblioteca universitaria di
Cagliari](/aib/stor/teche/ca-uni.htm), ne assunse la direzione a luglio
1943, per la lunga assenza di [Renato Papò](papo.htm), chiamato alle
armi e poi prigioniero di guerra.\
Negli anni della sua direzione organizzò le attività di protezione della
Biblioteca dai pericoli bellici e promosse la costituzione, al suo
interno, del Gabinetto delle stampe, intitolato alla pittrice Anna
Marongiu Pernis, con un notevole patrimonio di incisioni. Rimase forse a
lavorare nella Biblioteca, per qualche tempo, anche dopo il ritorno di
[Renato Papò](papo.htm), alla fine del 1946.\
Nel 1948-1949 fece parte del Comitato provvisorio della [Sezione
Sardegna](/aib/stor/sezioni/sar.htm) dell\'Associazione italiana per le
biblioteche.\
Nel dopoguerra fu anche, per due anni, primo capo ufficio stampa della
Regione autonoma e nel 1947 pubblicò un saggio su *L\'idea autonomista
in Sardegna*. Riprese successivamente l\'attività di insegnamento e fu
ancora professore di lettere al Liceo Dettori di Cagliari fino al 1974.\

Protagonista della vita culturale del capoluogo sardo, tra i fondatori,
assieme a Francesco Alziator, dell\'associazione \"Amici del Libro\",
che presiedette per molti anni fin dal principio dell\'attività,
iniziata nel marzo 1944 con un ciclo di conferenze presso la Biblioteca
universitaria nella città ancora sfollata per i bombardamenti. Fondò e
diresse la rivista mensile «Il Convegno» (1946-1988) e presiedette per
molti anni il Comitato regionale della \"Dante Alighieri\". Fu anche
critico musicale, teatrale e d\'arte.\
Raccolse in parecchi volumi, da *Mattino sugli asfodeli* (1932, con
prefazione di Paolo Orano) ai *Nuovi saggi (letteratura musica arte
attualità)* (1990) i suoi contributi e interventi su vari temi e figure,
sardi (come Grazia Deledda e il pittore Filippo Figari) e non.\
Esperto e collezionista di incisioni otto-novecentesche, con particolare
attenzione alla produzione sarda, costituì una importante raccolta
donata dagli eredi nel 1997 al Comune di Cagliari e conservata nel
Centro culturale della città.

Alberto Petrucciani

*La collezione Nicola Valle: incisori sardi del Novecento*, testi di
Maria Grazia Scano Naitza; introduzione di Anna Maria Montaldo;
presentazione di Gianni Filippini. Quartu S. Elena: Presscolor, 2000.
237 p.: ill. Catalogo della mostra tenuta a Cagliari, 25 febbraio-2
aprile 2000.

Antonio Romagnino. *Acuto critico letterario ma anche autore di saggi
politici e libri di viaggi*. «L\'unione sarda», 5 settembre 2004.

Pietro Muggianu. *Nicola Valle, la cultura e l\'ironia*. «L\'unione
sarda», 19 settembre 2004.

Luigi Spanu. *Nicola Valle illustre cagliaritano*. Cagliari: Aipsa,
2005. 234 p.: ill. Comprende elenchi degli scritti di e su Valle, con
una scelta di brani.

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 10, p. 165-166 (disponibile a
<http://www.sardegnacultura.it/j/v/321?s=7&v=9&c=2475&c1=28430&o=1&na=1&n=10>)
(indica come anno della morte il 1995).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-02-16, ultimo aggiornamento 2021-02-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/valle.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
