![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](larocca.jpg){height="250"}

## La Rocca, Francesco (Franco)

(Palermo 30 aprile 1948 -- Agrigento 17 maggio 1993)

Conseguito il diploma di maturità presso il Liceo scientifico
\"Stanislao Cannizzaro\" di Palermo, nel 1972, in seguito al matrimonio
con Maria Carmela (Mara) Barbagallo, bibliotecaria, si trasferì a
Salerno, dove per un paio d\'anni svolse attività didattica presso
l\'ENAIP. Nel 1974 fu nominato responsabile del Centro di servizi
culturali di Agrigento, finanziato dalla Cassa per il Mezzogiorno e
affidato dal 1976 alla gestione del Comune.\
Impegnato politicamente nel Partito comunista italiano, nel 1981
contribuì alla fondazione del Centro culturale Pier Paolo Pasolini di
Agrigento, che presiedette a partire dal 1984, realizzando numerose
iniziative culturali in cui fu coinvolto anche Leonardo Sciascia.\
Nel 1983 divenne direttore della Biblioteca comunale Santo Spirito di
Agrigento, appena istituita, e vi promosse subito la creazione di un
Sistema bibliotecario circoscrizionale, istituendo biblioteche
distaccate nelle frazioni di Fontanelle, Giardina Gallotti, Montaperto,
Villaseta.\
Poco prima della morte aveva assunto anche l\'incarico di capo di
gabinetto del Commissario di governo al Comune di Agrigento.\
Intensa fu la sua attività in seno all\'Associazione italiana
biblioteche, di cui fu proclamato socio d\'onore alla memoria nel 1993:
coordinatore della Commissione nazionale biblioteche pubbliche
(1988-1990) e presidente della [Sezione
Sicilia](/aib/stor/sezioni/sic.htm) dal 1988 alla morte, per la quale
diresse anche il bollettino bimestrale «Biblioteche e cooperazione in
Sicilia».\
Nel 1989 promosse l\'organizzazione a Cefalù del XXV Congresso nazionale
AIB, \"Cultura organizzativa e pianificazione: ruolo e prospettive per
le biblioteche nel mercato dell\'informazione\", e in quegli anni
intervenne a diversi convegni.\

Di forte impatto politico, sebbene non premiata dal successo, fu la
raccolta di 50.000 firme da lui promossa tra il 1991 e il 1992 per
sostenere, con iniziativa popolare, una proposta di legge regionale
elaborata dall\'AIB per lo sviluppo delle biblioteche di ente locale.
Alla proposta (*La Sicilia vuole leggere*) avevano aderito numerosi
intellettuali: primo firmatario fu Gesualdo Bufalino e tra i sostenitori
figuravano gli scrittori Matteo Collura, Vincenzo Consolo, Michele
Perriera, Maria Luisa Spaziani, e gli editori Sergio Flaccovio, Elvira
ed Enzo Sellerio, oltre a diversi docenti universitari (Antonino
Buttitta, Romualdo Giuffrida, Bruno Lavagnini, Giusto Monaco, Gianvito
Resta, Vincenzo Tusa).\
Si distinse per azioni civili dirette a coniugare la funzione sociale
delle biblioteche con l\'impegno contro la mafia, ideando all\'indomani
delle stragi di Capaci e di via D\'Amelio un \"Segnalibro antimafia\",
in collaborazione con la Biblioteca centrale della Regione siciliana,
distribuito al Congresso AIB di Rimini (1992) e poi al Salone del libro
di Torino, e favorendo la destinazione della raccolta bibliografica
*Leggere la mafia* alla Biblioteca comunale di Palma di Montechiaro
(AG), che il 16 gennaio 1993 venne intitolata al giudice Giovanni
Falcone.\
Nel maggio 2008 gli è stata intitolata la Biblioteca comunale di
Agrigento, trasferita nella nuova sede presso il palazzo dell\'ex
Archivio notarile, progetto di cui egli stesso si era occupato molti
anni prima.

Domenico Ciccarello

AIB Sezione Sicilia. Comitato esecutivo regionale. *[Un grande cammino
si è interrotto](larocca3.pdf)*. «BI e CO: biblioteche e cooperazione in
Sicilia», 5 (1993), n. 2, p. 1, con una fotografia.

Tommaso Giordano. [*In ricordo di Franco La Rocca*](larocca1.pdf). «AIB
notizie», 5 (1993), n. 6, p. 1-2, con una fotografia.

Antonio Scolari. *[Franco La Rocca](larocca5.jpg)*. «Vedi anche», 5
(1993), n. 2, p. 3.

Concetta Mineo. *[Franco La Rocca](larocca2.jpg)*. «AIB notizie», 6
(1994), n. 5, p. 7.

Massimo Belotti. [*In ricordo di un
amico*](http://www.bibliotecheoggi.it/pdf.php?filepdf=19930501301.PDF).
«Biblioteche oggi», 12 (1994), n. 6, p. 13, con una fotografia.

Giovanni Solimine. [*Dedicato a Franco La
Rocca*](http://www.bibliotecheoggi.it/pdf.php?filepdf=19940700601.PDF).
«Biblioteche oggi», 12 (1994), n. 7/8, p. 6-8, con un ritratto.

Domenico Ciccarello. *[Perché abbiamo ricordato Franco La
Rocca](larocca4.pdf)*. «AIB notizie», 15 (2003), n. 8, p. 7.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-26, ultimo aggiornamento 2022-08-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/larocca.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
