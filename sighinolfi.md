![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Sighinolfi, Lino

(Cavezzo MO 1º marzo 1876 -- Bologna 27 giugno 1956)
:::

Laureato in lettere all\'Università di Bologna nel novembre 1900,
allievo dello storico Pio Carlo Falletti e del Carducci, fu poi per
alcuni anni professore nel Ginnasio di Cento (Ferrara). A Cento inoltre
catalogò gli incunaboli già appartenuti alla biblioteca del Seminario.\
Entrò come aggiunto (ossia sottobibliotecario), per concorso, alla
Biblioteca dell\'Archiginnasio di Bologna nell\'aprile 1907 e fu
responsabile dal 1909 della catalogazione dei manoscritti bolognesi.\
Fece parte del Comitato organizzatore dell\'VIII Riunione della Società
bibliografica italiana, tenuta nel maggio 1908 a Bologna; come
segretario della Riunione ne pubblicò un ampio resoconto su
«L\'Archiginnasio» e vi tenne anche una relazione sull\'edizione
bolognese di Tolomeo poi pubblicata in «La bibliofilia».\
Fece parte anche del Comitato organizzatore del 2º Congresso nazionale
dei bibliotecari e direttori di musei e archivi comunali e provinciali,
svoltosi a Bologna nel giugno 1928, e vi tenne una relazione sugli
archivi storici comunali.\
Divenuto vicedirettore della Biblioteca dell\'Archiginnasio, si trovò
però in contrasto con il direttore [Sorbelli](sorbelli.htm) e nel 1929
venne trasferito al Liceo musicale G. B. Martini a insegnare materie
letterarie.\
Dal 1941 passò a insegnare italiano e storia all\'Istituto
Aldini-Valeriani di Bologna.\
Autore di numerosi lavori storici, relativi soprattutto a Bologna e alla
storia dell\'Università e della cultura, conseguì nel 1912 la libera
docenza in Storia moderna. Pubblicò anche una *Nuova guida di Bologna*
(1915), che ebbe varie edizioni fino al 1934, e collaborò al «Resto del
Carlino».\
In campo professionale, pubblicò il catalogo degli incunaboli della
Biblioteca comunale di Cento (1906) e alcuni studi sulla stampa a
Bologna, collaborando a «La bibliofilia» e a «L\'Archiginnasio».\
Dopo la sua morte, il suo lavoro di schedatura dei manoscritti
dell\'Archiginnasio è stato ripreso e completato da Mario Fanti, in tre
volumi degli *Inventari dei manoscritti delle biblioteche d\'Italia*
(vol. 101, 102 e 105, pubblicati tra il 1982 e il 1990).\
Fu anche segretario della Commissione municipale di storia e arti belle
di Mirandola e ispettore del Museo civico di Bologna e fece parte della
Deputazione di storia patria per la Romagna, di cui fu nominato membro
emerito.\
Il Comune di Bologna gli ha intitolato una strada cittadina.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 364.

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 877.

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 663.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 866.

Mario Fanti. *Premessa*. In: *Inventari dei manoscritti delle
biblioteche d\'Italia*. Vol. 101: *Bologna, Biblioteca comunale
dell\'Archiginnasio, serie B (continuazione, vedi i voll. LIII, LXIX,
LXXV, LXXIX, LXXXII, LXXXVI)*, a cura di Mario Fanti e Lino Sighinolfi†.
Firenze: Olschki, 1982, p. 5-10.

Mario Fanti. *La prosecuzione degli inventari dei manoscritti bolognesi
(serie B) della Biblioteca dell\'Archiginnasio*. «L\'Archiginnasio», 77
(1982), p. 425-428 (che lo dice bibliotecario all\'Archiginnasio dal
1906). Pubblicato nel 1983.

*Biblioteca comunale dell\'Archiginnasio, Bologna*, a cura di Pierangelo
Bellettini. \[Fiesole (FI)\]: Nardini, 2001, all\'indice.

Clara Maldini. *Carte Baruzzi dall\'archivio di lavoro di Lino
Sighinolfi: la busta 64 aggiunta al fondo speciale Cincinnato Baruzzi*.
«L\'Archiginnasio», 104 (2009), p. 467-507: ill. Pubblicato nel 2013.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-01, ultimo aggiornamento 2021-03-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/sighinolfi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
