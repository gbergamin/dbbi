![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](nenzioni.jpg){height="250"}

## Nenzioni, Gino

(Bologna 8 maggio 1915 - Bologna 24 dicembre 2004)

Laureato al Magistero, impiegato del Comune di Bologna, lavorò per
qualche tempo alla Biblioteca dell\'Archiginnasio come \"bibliotecario
distributore\" passando poi ad altri settori.\
Alla [Biblioteca dell\'Archiginnasio](/aib/stor/teche/bo-com.htm) tornò
come direttore (inizialmente reggente) dal settembre 1960, rimanendovi
fino al collocamento a riposo (30 aprile 1980).\
Nel periodo della sua direzione venne chiuso il vecchio catalogo a
schede Frati-Sorbelli con l\'avvio, dal 1961, di un nuovo catalogo a
schede di formato internazionale ed ebbe inizio un\'intensa attività di
promozione della lettura e di presentazione delle novità librarie con i
cicli di conferenze «I Sabati dell\'Archiginnasio», dal 1961, nella sala
dello Stabat Mater. La cronica carenza di spazi, personale e
attrezzature, particolarmente in relazione a un notevole arretrato di
catalogazione e sistemazione di fondi e alle nuove esigenze di
un\'utenza molto cresciuta, resero però difficile, nel periodo della sua
direzione, l\'attività della Biblioteca, che negli anni Sessanta
costituiva anche la struttura di raccordo tra la Sezione centrale di
pubblica lettura e le biblioteche di quartiere. In quel periodo però
venne realizzato il decentramento dei servizi bibliotecari con la
realizzazione di numerose biblioteche di quartiere e lo sviluppo di un
sistema urbano comprendente anche vari istituti comunali specializzati.\
Rappresentò inoltre il Comune di Bologna, dal 1959, nel Consorzio
provinciale per la pubblica lettura.\
Socio dell\'Associazione italiana biblioteche almeno dal 1960 fino al
1980, partecipò all\'Assemblea di Chianciano (ottobre 1960), sostenendo
la trasformazione dell\'Associazione in senso professionale, e venne poi
eletto vicepresidente della [Sezione di Bologna, della Romagna e delle
Marche](/aib/stor/sezioni/romagna.htm) dal 1961 al 1967 e ancora, dopo
una breve interruzione, dal 1968 al 1971. Dal 1964 al 1967 fu anche
membro del Collegio dei probiviri; nel 1967 venne eletto nel [Consiglio
direttivo](/aib/stor/cariche60.htm), in rappresentanza dei bibliotecari
degli enti locali, ma rinunciò in favore di Enzo Bottasso; nel 1972
venne eletto come supplente nel [Collegio dei revisori dei
conti](/aib/stor/cariche69.htm).\

Nel giugno 1972 ricevette l\'incarico di curare, come commissario, la
fusione delle due Sezioni emiliano-romagnole, che corrispondevano alle
circoscrizioni delle Soprintendenze bibliografiche e includevano anche
le Marche, e quindi, nel 1975, venne eletto primo presidente della
[Sezione Emilia-Romagna](/aib/stor/sezioni/emr.htm). Nel triennio
1975-1978 fu anche membro del [Consiglio
direttivo](/aib/stor/cariche75.htm). Nel 1979, rieletto nel Comitato
regionale della Sezione Emilia-Romagna, rinunciò alla carica, forse
perché vicino al collocamento a riposo. Fu anche per molti anni, dal
1969, membro della Commissione sulle biblioteche degli enti locali e
partecipò attivamente ai congressi nazionali dell\'Associazione, tenendo
una relazione in quello del 1976.\
Fece parte anche, fino al 2000, della Commissione per i testi di lingua
e svolse la funzione di giudice del Tribunale minorile.\
Negli anni Settanta insegnò nella Scuola di perfezionamento in
biblioteconomia e archivistica istituita nella Facoltà di lettere e
filosofia dell\'Università di Bologna. Collaborò al «Bollettino
d\'informazioni» dell\'AIB e all\'«Almanacco dei bibliotecari italiani».
Pubblicò inoltre alcuni articoli di carattere letterario o storico, per
lo più d\'interesse locale, in vari periodici.\
La Biblioteca dell\'Archiginnasio conserva un fondo di sue carte,
relative sia alla direzione della biblioteca che ad altre attività e
studi e presumibilmente rimaste nei locali al momento del suo
pensionamento.

Alberto Petrucciani

Pierangelo Bellettini. *Momenti di una storia lunga due secoli*. In:
*Biblioteca comunale dell\'Archiginnasio, Bologna*, a cura di Pierangelo
Bellettini. \[Fiesole (FI)\]: Nardini, 2001, p. 9-48: 38-39.

Pierangelo Bellettini. *Relazione del direttore sull\'attività svolta
nell\'anno 2004*. «L\'Archiginnasio», 99 (2004), p. VII-LII: IX-XI, con
una fotografia. Pubblicato nel 2006.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-07-26, ultimo aggiornamento 2020-05-11, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/nenzioni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
