![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

[![\[Ritratto\]](scalinger.jpg){height="250"
border="0"}](http://archiviteatro.napolibeniculturali.it/atn/foto/dettagli_foto?oid=92864&descrizione=scalinger&query_start=1#)

## Scalinger, Giulio Massimo

(Napoli 30 ottobre 1857 -- Napoli 26 agosto 1907)

Figlio del pittore Nicola Scalinger, studiò all\'Università di Napoli,
dove fu allievo del filosofo e professore di estetica Antonio Tari ma si
laureò in giurisprudenza.\
Iniziò poi a collaborare a vari giornali e riviste. Nel 1893 pubblicò
due commedie e due anni dopo un suo dramma lirico, *Fortunio*, con
musica di Niccolò van Westerhout, venne rappresentato al Lirico di
Milano.\
Nel 1888 fondò a Napoli il «Fortunio», settimanale illustrato della
domenica, che riscosse notevoli apprezzamenti e poté contare su
contributi di parecchi letterati di successo. Oltre alla direzione della
rivista, per circa dieci anni, e alle collaborazioni giornalistiche,
pubblicò alcuni studi di estetica e articoli di critica teatrale e
musicale.\
Entrò nelle biblioteche governative dal 1º giugno 1898, come
sottobibliotecario di 2ª classe, destinato alla Biblioteca Lucchesi
Palli di Napoli, usufruendo delle norme particolari concordate con il
donatore.\
Resse la direzione della Biblioteca Lucchesi Palli *ad interim* dal
trasferimento di [Achille Torelli](torelli.htm) (ottobre 1900) alla
nomina di [Salvatore Di Giacomo](digiacomo.htm) (1º settembre 1902),
venendo quindi trasferito dal 1º giugno 1903 alla Biblioteca nazionale
di Napoli, dove si concluse la sua breve carriera.\
Negli ultimi anni aveva lavorato anche all\'archivio del Banco di
Napoli.

Dopo la sua morte entrò nelle biblioteche il figlio **Ugo** (Napoli 25
aprile 1888-?), apprendista distributore alla Biblioteca universitaria
di Napoli dal 16 ottobre 1907. Superato brillantemente l\'esame di
abilitazione l\'anno successivo, venne nominato ordinatore/distributore
di 6ª classe dal 1º gennaio 1909, rimanendo alla Biblioteca
universitaria, salvo per un periodo (marzo 1909-maggio 1911) alla
Biblioteca San Giacomo. Vinse anche il concorso per alunno di seconda
categoria negli archivi di Stato, nel luglio 1913, ma non accettò la
nomina all\'Archivio di Firenze. Conseguita nel frattempo la laurea,
lasciò le biblioteche, verso il 1914, passando al Ministero degli
interni e in seguito, come primo segretario, all\'amministrazione dei
musei e gallerie, venendo distaccato per molti anni (almeno dal 1923 al
1941) alla Direzione generale delle antichità e belle arti. Si dedicò
anche al giornalismo e alla critica teatrale e musicale.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1309.

\[*Notizia della morte*\]. «Il Marzocco», 12, n. 35 (1º set. 1907), p.
4.

Teodoro Rovito. *Dizionario bio-bibliografico dei letterati e
giornalisti italiani contemporanei*. Napoli: Tip. Melfi & Joele, 1907,
p. 221 e 261.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 235.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 356.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-10-06, ultimo aggiornamento 2021-02-22, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/scalinger.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
