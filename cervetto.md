![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cervetto.jpg){height="250"}

## Cervetto, Luigi Augusto

(Genova 28 agosto 1854 -- Genova 29 luglio 1923)

Dopo gli studi all\'Istituto tecnico, trovò impiego in un ufficio
commerciale. Fu poi dal 1879 cronista del giornale genovese «Il
cittadino», sul quale tenne anche rubriche di memorie locali. Collaborò
a varie mostre e altre iniziative per il quarto centenario della
scoperta dell\'America (1892), curando anche un fascicolo speciale
dell\'«Illustrazione italiana».\
Nel febbraio 1894 entrò come assistente bibliotecario alla Biblioteca
Brignole Sale di Genova, trasferendosi nel 1898 come vicebibliotecario
alla [Biblioteca civica Berio](/aib/stor/teche/ge-civ.htm).\
Alla fine del 1905, scomparso [Ippolito
Isola](/aib/editoria/dbbi20/isola.htm), venne nominato direttore della
Berio e mantenne la carica fino alla morte. Nel 1906 pubblicò il
*Catalogo delle opere componenti la Raccolta colombiana esistente nella
Civica Biblioteca Berio di Genova*. Durante la sua direzione la sede
della Biblioteca venne ampliata con altri locali e furono realizzate la
sala di consultazione e la sala genovese.\
Studioso di storia, arte e costume locale, fu socio della Società ligure
di storia patria dal 1880, diventandone anche consigliere dal 1896 alla
morte, membro effettivo della Deputazione di storia patria per le
antiche province e la Lombardia (dal 1910) e dell\'Accademia ligustica
di belle arti (dal 1898). Direttore del «Giornale ligustico di
archeologia, storia e letteratura» nella sua ultima annata (1898),
collaborò a vari periodici locali, anche con lo pseudonimo Il
Bibliotecario.\
Socio della Società bibliografica italiana dal 1899, collaborò alla
«Rivista delle biblioteche e degli archivi» con un contributo sulle
origini della stampa a Genova (1900); pubblicò inoltre, sul «Giornale
storico e letterario della Liguria», nel 1908, delle *Giunte* alle
*Notizie sulla tipografia ligure sino a tutto il secolo XVI* di Nicolò
Giuliani (1869).\

Donò molti dei suoi libri alla Biblioteca Berio di Genova, che conserva
anche le sue carte e dove due anni dopo la morte gli fu eretto un
busto.\
Nel 1954 il Comune di Genova deliberò di intitolargli la Biblioteca
civica del quartiere di Rivarolo, inaugurata nel 1956 e trasferita nel
2001 in una nuova sede.

Alberto Petrucciani

*Piccolo dizionario dei contemporanei italiani*, compilato da Angelo De
Gubernatis. Roma: Forzani e c., 1895, p. 227 (indica come anno di
nascita il 1855).

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 1, p. 572 (indica come anno di
nascita il 1855).

Ermanno Dervieux. *L\'opera cinquantenaria della R. Deputazione di
storia patria di Torino: notizie di fatto storiche, biografiche e
bibliografiche sulla R. Deputazione e i suoi deputati nel secondo mezzo
secolo dalla fondazione, in occasione del suo centenario*. Torino:
Fratelli Bocca, 1935, p. 45 e 159-161, con l\'elenco delle pubblicazioni
(lo dice morto il 22 luglio).

Antonio Cappellini. *Dizionario biografico di genovesi illustri e
notabili*. 2ª ed. riveduta e ampliata. Genova: Fratelli Pagano, 1936, p.
41.

S. Lodovici \[Sergio Samek Ludovici\]. *Storici, teorici e critici delle
arti figurative (1800-1940)*. Milano: Istituto editoriale italiano
Bernardo Carlo Tosi, 1942 (Enciclopedia biografica e bibliografica
italiana; 4), p. 100, con elenco degli scritti (indica erroneamente come
anno di nascita il 1837).

Pietro Muttini. *Profili: Luigi Cervetto*. «Genova: rivista mensile del
Comune», 29 (1952), n. 11, p. 30-32: ill., con l\'elenco dei suoi
scritti principali (lo dice nato il 29 agosto).

Giuseppe Piersantelli. *Storia delle biblioteche civiche genovesi*. Vol.
2. Firenze: Olschki, 1964, p. 90 (che lo dice morto il 22 luglio).

Paola Rossi. *Cervetto Luigi Augusto*. In: *Dizionario biografico dei
liguri dalle origini al 1990*, a cura di William Piastra. Vol. 3.
Genova: Consulta ligure, 1996, p. 296-299, con elenco degli scritti.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 132 (lo dice laureato in lettere e morto
il 22 luglio).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-05-27, ultimo aggiornamento 2022-12-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cervetto.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
