![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bassid.jpg){height="250"}

## Bassi, Domenico

(Varallo Sesia VC 19 gennaio 1859 -- Bellano CO 19 marzo 1944)

Laureato in lettere all\'Università di Torino nel giugno 1882, si dedicò
subito all\'insegnamento, in una scuola normale femminile della città
(1882), nel Liceo pareggiato di Voghera (1883) e quindi, a partire dal
1884, come professore di ruolo di latino e greco nei regi licei, a
Campobasso, Como, Alba e poi dal 1890 al \"Parini\" di Milano. Continuò
inoltre a coltivare gli studi filologici, particolarmente riguardo alla
mitologia classica e ai tragici e agli oratori greci, iniziando
un\'intensa collaborazione, anche con recensioni e spogli bibliografici,
alla «Rivista di filologia e di istruzione classica» e, più tardi, ad
altri periodici specializzati («Bollettino di filologia classica»,
«Rivista indo-greco-italica», «Aegyptus», «Aevum»).\
Per la perdita quasi completa dell\'udito, però, dovette abbandonare
l\'insegnamento ottenendo dal 1893 il comando nelle biblioteche, presso
la Braidense di Milano allora diretta da [Emidio Martini](martini.htm),
con cui si legò di amicizia e collaborò alla compilazione del grande
catalogo dei manoscritti greci dell\'Ambrosiana (Milano: Hoepli, 1906) e
a numerose imprese filologiche ed editoriali.\
Nominato al principio del 1906 direttore dell\'Officina dei papiri
ercolanesi, allora presso il Museo nazionale di Napoli, avviò un vasto
programma di riordinamento, descrizione ed edizione dei frammenti, oltre
a pubblicare alcuni testi inediti e ricerche sulla storia dell\'Officina
stessa, che nel 1910 venne più opportunamente aggregata alla Biblioteca
nazionale (alla cui direzione era stato chiamato dal 1900 ancora il
Martini).\
Dal 1º agosto 1910 entrò quindi nei ruoli organici delle biblioteche
governative, come bibliotecario di 5ª classe, conseguendo nel giugno
1917 la promozione per merito alla 4ª classe. Con la riforma del 1923
venne inquadrato nella qualifica di bibliotecario capo.\
Trasferito nuovamente nell\'ottobre 1926, su sua richiesta, alla
Braidense, allora diretta da [Tommaso Gnoli](gnolit.htm), vi rimase fino
al collocamento a riposo, nel luglio 1933, occupandosi della Sala
manzoniana, a cui aveva già dedicato un contributo nel 1896. Pubblicò in
questo periodo il catalogo dei manoscritti manzoniani della Braidense,
nella rivista «Aevum» (1934), e altri lavori pure relativi al Manzoni.\

Fuori dall\'ambito professionale, lungo tutta la sua carriera e anche
dopo il collocamento a riposo continuò a pubblicare lavori filologici e
varie edizioni di classici greci e latini oltre a curare diversi
«Manuali Hoepli», testi scolastici e, ancora col Martini, l\'edizione
italiana del vocabolario greco del Gemoll.\
Socio della Società bibliografica italiana dal 1897 fino al 1908, aderì
poi all\'Associazione italiana biblioteche dalla sua fondazione (1930),
rimanendo tra i soci fino almeno al 1934. Fu inoltre membro
dell\'Accademia di archeologia, lettere e belle arti di Napoli e socio
corrispondente dell\'Istituto lombardo di scienze e lettere (dal 1907) e
dell\'Accademia delle scienze di Torino (dal 1922). Nel 1933, dopo il
pensionamento, fu nominato commendatore.

Alberto Petrucciani

*Piccolo dizionario dei contemporanei italiani*, compilato da Angelo De
Gubernatis. Roma: Forzani e c., 1895, p. 75.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 89-90.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 33.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 34.

*Chi è?: dizionario degli italiani d\'oggi*. Roma: A. F. Formiggini,
1928, p. 66; 2ª ed., ivi, 1931, p. 55; 3ª ed., ivi, 1936, p. 67; 4ª ed.,
Roma: Cenacolo, 1940, p. 69.

Aristide Calderini. *Domenico Bassi*. «Aevum», 18 (1944), n. 1/4, p.
237-260, con elenco degli scritti.

Aristide Calderini. *Domenico Bassi*. «Rendiconti / Istituto lombardo di
scienze e lettere. Parte generale e atti ufficiali», 77 (1943/44), p.
77-92, con elenco degli scritti principali. Stampato nel 1944.

Aristide Calderini. *Domenico Bassi e l\'Officina dei papiri
ercolanesi*. «Aegyptus», 24 (1944), p. 126-130. Stampato nel 1945.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 95-96.

Liana Capitani. *[Bassi,
Domenico](http://www.treccani.it/enciclopedia/domenico-bassi_(Dizionario-Biografico)/)*.
In: *Dizionario biografico degli italiani*. Vol. 7. Roma: Istituto della
Enciclopedia italiana, 1965, p. 129-130 (che indica erroneamente come
anno di morte il 1943).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 178.

Cesare Pasini. *Una prestigiosa collaborazione e un\'ammirevole intesa:
Emidio Martini e Domenico Bassi all\'Ambrosiana*. «Bollettino della
Badia greca di Grottaferrata», n. s., 48 (1994), p. 89-113.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 49-50 (che riporta erroneamente come
anno di morte il 1943, oltre a indicare come direttore della Braidense
al momento del suo comando il Fumagalli e ad attribuire al Bassi la
direzione della Biblioteca milanese dal 1926 in poi).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-25, ultimo aggiornamento 2023-01-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bassid.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
