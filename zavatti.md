![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zavatti.jpg)

## Zavatti, Silvio

(Forlì 10 novembre 1917 -- Ancona 13 maggio 1985)

Dopo aver conseguito nel 1937 il brevetto di capitano di lungo corso
presso l\'Istituto nautico di Ancona, si imbarcò su un vascello inglese
come capitano in seconda, sviluppando un interesse per le esplorazioni e
le regioni polari che ne caratterizzò tutta la vita. Nel 1942 conseguì
la maturità classica al Liceo Mamiani di Pesaro e poi, dopo la guerra,
si laureò in lettere.\
Partecipò alla Seconda guerra mondiale come ufficiale di Marina e alla
lotta di Liberazione in Romagna. Nel 1944 fu designato vicesindaco di
Forlì dal CLN ma lasciò l\'incarico dopo pochi mesi per contrasti
politici e si trasferì nelle Marche, prima a Porto Potenza Picena, poi a
Civitanova Marche.\
Nel 1944 aveva creato l\'Istituto geografico polare e nel 1946 fondò,
dirigendola per tutta la vita, la rivista scientifico-divulgativa «Il
polo».\
Dal 1947 al 1952 fu preside e insegnante di lettere all\'Istituto
magistrale privato Stella Maris di Civitanova Marche; poi, dal 1955 al
1958, insegnò meteorologia nel Centro nazionale di addestramento per
addetti alla pesca d\'altura di San Benedetto del Tronto. Collaborò
anche, come assistente volontario, con l\'Istituto di geografia
dell\'Università di Urbino (1964-1970).\
Tra il 1959 e il 1969 effettuò sei spedizioni di ricerca ed
esplorazione, la prima in Antartide, le altre nell\'Artide canadese, in
Lapponia e in Groenlandia, ed ebbe modo di compiere studi geografici ed
etnografici, volti alla conoscenza degli usi e della cultura dei popoli
Inuit e Sami.\

Nel 1969 fu nominato direttore della Biblioteca comunale di Civitanova
Marche, che aveva contribuito a fondare e in cui furono ospitati anche
il Museo Polare, formato dai numerosi reperti raccolti nelle sue
spedizioni, e la Biblioteca Polare, che era andato allestendo da un
quarto di secolo. Ma nel 1983, in seguito a dissapori con
l\'amministrazione comunale, ritirò il materiale della Biblioteca Polare
e dell\'annesso Museo che, poco prima della morte, consegnò al Comune di
Fermo. Il Museo polare fu inaugurato e a lui intitolato nel 1993 e la
Biblioteca divenne parte della Civica di Fermo.\
Fu eletto nel Comitato regionale della [Sezione
Marche](/aib/stor/sezioni/mar.htm) dell\'AIB dalla sua prima
costituzione (1972) fino al 1982, nel 1975-1978 come vicepresidente.\
Presidente dell\'Istituto di storia del movimento di liberazione nelle
Marche alla sua fondazione, fu anche membro del Consiglio comunale di
Potenza Picena (1946-1949) e di Civitanova Marche (1967-1975) e del
Consiglio provinciale di Macerata (1967-1975) come indipendente di
sinistra.\
Della sua vasta bibliografia si segnalano in particolare l\'*Atlante
geografico polare* (Bergamo 1958) e i libri per ragazzi *Le terre
polari* (Milano 1949), *Alla conquista dei poli* (Brescia 1953) e *Un
popolo che scompare* (Milano 1975).\
A lui sono intitolate, oltre alla Biblioteca comunale di Civitanova e al
Museo polare etnografico di Fermo, una scuola primaria e una via a
Civitanova Marche.

Andrea Paoli

Pietro Manzi. *Due biblioteche e un bibliotecario singolare*. «Almanacco
dei bibliotecari italiani», 1972, p. 64-72.

E. S. \[Enzo Santarelli\]. *In memoria di Silvio Zavatti*. «Quaderni di
Resistenza Marche», n. 9 (giugno 1985), p. 168-170.

Elio Nuti - Felice Pozzo. *La scomparsa di Silvio Zavatti*. «LG
argomenti», 21 (1985), n. 3, p. 47-49.

Francesco Bonasera. *In ricordo di Silvio Zavatti*. «Ancona provincia»,
n. 8/9 (1985), p. 44.

Pier Luigi Cavalieri. *Silvio Zavatti e la Biblioteca comunale di
Civitanova Marche*. Civitanova Marche: Comune di Civitanova Marche:
Centro studi Città di Civitanova, 1990. 63 p.

Alberto Silvestri. *Zavatti Silvio*. In: *Personaggi della vita pubblica
di Forlì e circondario: dizionario biobibliografico 1897-1987*, a cura
di Lorenzo Bedeschi e Dino Mengozzi. Urbino: Quattroventi, 1996, p.
918-919 (che lo dice morto a Civitanova Marche).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 179 (voce di Giorgio De Gregori).

Mario Veltri. *Il contributo dell\'esploratore Silvio Zavatti al
patrimonio scientifico marchigiano*. In: *Scienza, tecnica e tecnologia:
atti del XXXVI Convegno di studi maceratesi, Abbadia di Fiastra
(Tolentino), 17-18 novembre 2000*. Macerata: Centro di studi storici
maceratesi, 2002, p. 233-249.

*Silvio Zavatti giornalista e amministratore della ricostruzione a
Forlì, 1944-1945*, a cura di Fabrizio Monti. Forlì: Comune di Forlì,
2008. 108 p.: ill.

*[Trent\'anni fa moriva il prof. Silvio Zavatti: il suo rapporto con
Potenza Picena](https://isantesi.wordpress.com/2015/07/)*. «I Santesi
weblog», 31 luglio 2015, \<https://isantesi.wordpress.com/2015/07/>.

\

------------------------------------------------------------------------

[Copyright AIB](/aib/copyright.htm) 2000-05-31, ultimo aggiornamento
2023-01-15, a cura di [Simonetta Buttò](/aib/redazione3.htm) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/zavatti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::
