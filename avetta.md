![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](avetta.jpg){height="250"}

## Avetta, Adolfo

(Torino 16 marzo 1854 -- Parma 12 dicembre 1943)

Conseguì la laurea in giurisprudenza all\'Università di Torino, nel
dicembre 1875, e il titolo di avvocato.\
Dal 1876 al 1881 fu arruolato nell\'esercito, dove raggiunse il grado di
capitano.\
Passò dal 1º gennaio 1882 nel ruolo dei funzionari del Ministero della
guerra e dal 1º luglio 1885 in quello delle biblioteche governative come
sottobibliotecario, lavorando alla Biblioteca nazionale di Torino. Nel
1885 si iscrisse di nuovo all\'Università di Torino, per il corso di
laurea in lettere, ma senza poi concludere gli studi.\
Conseguito nell\'aprile 1893 il diploma di abilitazione all\'ufficio di
bibliotecario, nel novembre dello stesso anno venne promosso da
sottobibliotecario di 1ª classe a bibliotecario e destinato alla
direzione della [Biblioteca universitaria di
Cagliari](/aib/stor/teche/ca-uni.htm).\
Nel gennaio 1895 venne trasferito, per sua richiesta, alla Biblioteca
nazionale di Torino, dove lavorò fino al 1905.\
Nel marzo 1905 venne trasferito alla [Biblioteca universitaria di
Padova](/aib/stor/teche/pd-uni.htm) per prenderne la direzione, che
tenne fino al 1909.\
Nel giugno 1909 rientrò ancora alla [Biblioteca nazionale di
Torino](/aib/stor/teche/to-naz.htm), di cui resse la direzione fino al
1912.\
Dopo un breve periodo di aspettativa, dal novembre 1912 fu trasferito a
dirigere la [Biblioteca universitaria di
Catania](/aib/stor/teche/ct-uni.htm), e poi dall\'ottobre 1913 la
[Biblioteca universitaria di Pisa](/aib/stor/teche/pi-uni.htm) e
dall\'agosto 1915 la [Biblioteca universitaria di
Genova](/aib/stor/teche/ge-uni.htm). Nel marzo 1914 venne promosso, per
merito, bibliotecario di 3ª classe.\
Chiese poi per motivi di salute e di età di essere trasferito, dal marzo
1916, alla Biblioteca nazionale Braidense di Milano, senza compiti di
direzione, e venne collocato a riposo, su sua domanda, dal 1º febbraio
1917, rimanendo a vivere a Milano.\

Pubblicò vari articoli su materiale di pregio o attività delle
biblioteche di Cagliari, Padova e Torino, un opuscolo su *Indici e
cataloghi* per soggetto (1891) e un saggio di bibliografia filosofica;
collaborò alla «Rivista delle biblioteche», alla «Rivista d\'Italia», al
«Centralblatt für Bibliothekswesen» e ad altri periodici.\
La figlia **Maria** (1890-1969), professoressa di ginnasio a Roma, fu
comandata per quasi due anni, dal novembre 1927, a Torino, alla
Biblioteca nazionale e all\'Archivio di Stato, per collaborare alla
pubblicazione dei carteggi di Cavour.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 52 e 18\*.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 26.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 22.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 52-55, con l\'elenco degli scritti, fornito dalla
figlia Maria Avetta.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 54 e 148.

Maria Teresa Biagetti. *Biblioteconomia italiana dell\'Ottocento:
catalografia e teoria bibliografica nella trattatistica italiana*. Roma:
Bulzoni, 1996, p. 161-162.

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 1, p. 350.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 29-30 (con molte inesattezze sulla
carriera).

Immagine tratta dall\'*Album dei direttori* conservato presso la
direzione della Biblioteca universitaria di Padova.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-29, ultimo aggiornamento 2022-09-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/avetta.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
