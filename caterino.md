![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](caterino.jpg){height="250"}

## Caterino, Antonio

(San Cipriano d\'Aversa CE 8 marzo 1919 -- Caserta 25 febbraio 2002)

Dopo il servizio militare (dicembre 1941-gennaio 1944), durante il quale
prese parte alla guerra come ufficiale di fanteria nella difesa costiera
della zona di Napoli, riprese gli studi universitari conseguendo la
laurea in filosofia nel dicembre 1945 all\'Università di Napoli. Insegnò
nelle scuole medie statali, non di ruolo, negli anni scolastici 1943/44
e 1944/45 e conseguì anche, nel 1947, il diploma di paleografia e
diplomatica presso l\'Archivio di Stato di Napoli.\
Entrò nelle biblioteche come avventizio di prima categoria il 1º luglio
1946, alla Biblioteca universitaria di Napoli, e due anni dopo fu
inquadrato nel ruolo speciale transitorio allora istituito, come
bibliotecario della carriera direttiva. Fin dal settembre 1946 aveva
aderito alla ricostituzione dell\'Associazione italiana per le
biblioteche su base democratica.\
Nel maggio 1951, essendo risultato tra i vincitori del concorso bandito
l\'anno precedente, venne nominato vicebibliotecario nel ruolo
ordinario, rimanendo alla Biblioteca universitaria di Napoli e in luglio
concluse il periodo di prova. Dal 1º aprile 1953 fu trasferito alla
Biblioteca nazionale di Napoli e nel luglio 1953 promosso bibliotecario
di 2ª classe.\
Nel dicembre 1953 venne destinato a Roma, alla Biblioteca Angelica, ma a
quanto pare il trasferimento effettivo avvenne solo nell\'agosto 1955.\
Dal 1º ottobre 1956 venne trasferito a dirigere la Soprintendenza
bibliografica per la Puglia e la Lucania, succedendo a [Beniamino
D\'Amato](damato.htm) scomparso qualche mese prima. Dal novembre 1956
venne promosso bibliotecario di prima classe, dal luglio 1961
soprintendente di 3ª classe, e a luglio 1971 raggiunse la qualifica di
soprintendente di prima classe.\
Dal 1957 venne chiamato alla vicepresidenza della [Sezione della Puglia
e della Lucania](/aib/stor/sezioni/pug.htm) dell\'Associazione italiana
biblioteche e dal 1963 ne divenne presidente, confermato anche per il
triennio 1966-1969. L\'attività della Sezione però languì in quel
periodo e le cariche non furono più rinnovate fino alla nomina di un
commissario nel 1973.\

Conseguita nel 1957 la libera docenza in Bibliografia e biblioteconomia,
insegnò per molti anni nelle facoltà di Lettere e di Magistero
dell\'Università di Bari, pubblicando alcuni manuali per gli studenti
(*Libro e biblioteche: lezioni di bibliografia e biblioteconomia*, 1961;
*Biblioteche e libri ieri ed oggi*, 1973; *Luci del passato e del
presente: il manoscritto e la biblioteca*, 1980).\
Nella prospettiva del passaggio delle soprintendenze bibliografiche alle
regioni, preferì rimanere nell\'amministrazione statale, ottenendo il
trasferimento dal novembre 1971 alla direzione della [Biblioteca
universitaria di Napoli](/aib/stor/teche/na-uni.htm), dove aveva
iniziato la carriera. Tenne però effettivamente la direzione per
pochissimo tempo e usufruì delle agevolazioni previste per i
pensionamenti anticipati, venendo collocato a riposo il 31 dicembre
1972.\
Continuò il suo insegnamento all\'Università di Bari, diventando dal
1982 professore associato alla Facoltà di magistero. Nel 1987 si
trasferì all\'Università di Napoli, dove insegnò Biblioteconomia e
bibliografia alla Facoltà di lettere e filosofia fino al 1989.\
Mentre era soprintendente curò due volumi sull\'attività delle
biblioteche pugliesi, *Servizio bibliografico in Puglia e Lucania*
(1960) e *Un decennio di attività per le biblioteche di Puglia e Lucania
(1955-1964)* (1964). Si occupò anche di storia della stampa, con *La
Puglia nella storia della stampa: secc. XVI-XVIII* e *La stampa
periodica in Lucania (1808-1954)*, entrambi pubblicati nel 1961. Fu
membro della Società di storia patria per la Puglia, facendo parte dal
1956 del comitato di redazione dell\'«Archivio storico pugliese», e
collaborò a «La Capitanata» e ad altri periodici.

Alberto Petrucciani

*Chi è?: dizionario biografico degli italiani d\'oggi*. 7ª ed. Roma:
Filippo Scarano, 1961, p. 155.

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p. 213.

*Dizionario degli autori: autori, scrittori, poeti, critici, autori
drammatici, giornalisti e pubblicisti*, a cura di Domenico Triggiani. 3ª
ed. aggiornata ed ampliata. Bari: Triggiani, 1964, p. 48.

*Chi scrive: repertorio bio-bibliografico e per specializzazioni degli
scrittori italiani*. \[2ª ed. aggiornata\], Milano: IGAP, 1966, p. 128.

*Lui, chi è?* Torino: Editrice torinese, 1970, vol. 1, p. 340.

*Lui, chi è?* 2ª ed. Torino: Editrice torinese, \[1971\], vol. 1, p.
598.

*Dizionario biografico dei meridionali*. Vol. 1. Napoli: Istituto
grafico editoriale, 1974, p. 195.

Luciano Carcereri. *Antonio Caterino*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 165-167, con elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-14, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/caterino.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
