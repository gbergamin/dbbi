![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zazo.gif){height="250"}

## Zazo, Alfredo

(Benevento 24 febbraio 1889 -- Salerno 10 gennaio 1987)

Laureato in giurisprudenza all\'Università di Napoli nel 1915, con una
tesi di diritto amministrativo, vi conseguì poi anche le lauree in
lettere (1919, con una tesi sul giornalismo napoletano dell\'Ottocento)
e in filosofia (1922) e nel 1924 si diplomò in paleografia e
archivistica nella Scuola dell\'Archivio di Stato di Napoli.\
Insegnò materie letterarie nei ginnasi, dal 1920 a Castellammare di
Stabia e dal 1922 a Benevento. Fu poi libero docente di Storia moderna
(1927) e professore incaricato di paleografia e diplomatica
all\'Università di Napoli (1932-1953) e alla Scuola di perfezionamento
per archivisti e bibliotecari dell\'ateneo (1952-1962), oltre a tenere
per molti anni un insegnamento al Conservatorio di musica \"S. Pietro a
Majella\".\
Fu anche commissario prefettizio di Benevento da novembre 1934 a gennaio
1938 e sindaco da giugno a dicembre 1952.\
Nominato direttore dell\'Archivio storico provinciale di Benevento
nell\'ottobre 1926, promosse l\'istituzione della Biblioteca provinciale
(1929), che diresse per circa un trentennio, insieme all\'Archivio e al
Museo del Sannio. Arricchì la Biblioteca di varie raccolte private e di
enti cittadini e curò particolarmente la raccolta di monografie e
periodici d\'interesse per la storia locale. Dopo il collocamento a
riposo venne nominato soprintendente onorario, a vita, del Museo, della
Biblioteca e dell\'Archivio.\
Fondò nel 1928 la rivista «Samnium», dirigendola fino alla morte, e fu
anche ispettore bibliografico onorario per Benevento dal 1944 al 1986.\
Socio dell\'Associazione italiana biblioteche dalla fondazione (1930),
nel dopoguerra, dal 1948 al 1972, fece parte del [Comitato
regionale](/aib/stor/sezioni/cam.htm) della Sezione della Campania e
della Calabria (nel 1970-1972 come segretario).\

Durante il ventennio fascista fu anche presidente della Deputazione di
storia patria per le province di Benevento Avellino e Campobasso,
commissario della Società napoletana di storia patria (agosto
1933-gennaio 1935) e dal 1937 deputato, fiduciario provinciale per
Napoli della Sezione Belle arti e biblioteche dell\'Associazione
fascista della scuola, presidente del Comitato provinciale di Benevento
dell\'Ente nazionale per le biblioteche popolari e scolastiche,
ispettore onorario ai monumenti e scavi per Benevento (dal 1927); nel
dopoguerra presidente dell\'Associazione monumenti e paesaggio di Napoli
e del Liceo musicale di Benevento e socio ordinario dell\'Accademia
Pontaniana (dal 1945).\
Fu autore di numerosi studi soprattutto di storia napoletana e
beneventana e di un *Dizionario bio-bibliografico del Sannio* (Napoli:
Fiorentino, 1973).\
La sua biblioteca e la sue carte sono conservate alla Biblioteca
provinciale di Benevento, dove gli è stata intitolata una sala.

Alberto Petrucciani

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 442-443 (Enciclopedia biografica
e bibliografica italiana; 38), con un elenco di sue pubblicazioni.

Salvatore Basile. *Bibliografia di Alfredo Zazo*. Benevento: Biblioteca
provinciale, 1983 \[ma 1985\]. 189 p.

Giuseppe Galasso. *Alfredo Zazo*. «Studi storici meridionali», 5 (1985),
n. 2, p. 187-197.

Salvatore Basile. *Alfredo Zazo*. «Accademie e biblioteche d\'Italia»,
55 (1987), n. 2, p. 54-55.

Salvatore Basile. *Appunti per la biografia di Alfredo Zazo
(1889-1987)*. «Samnium», 68 (1995), n. 3/4, p. 167-181, con ulteriori
riferimenti bibliografici.

«Samnium», 70 (1997), n. 4. Numero speciale per Alfredo Zazo (pubblicato
nel 1998).

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 180 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 462-463.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-08-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zazo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
