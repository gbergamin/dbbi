![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](lunelli.jpg)

## Lunelli, Italo

(Trento 6 dicembre 1891 -- Roma 25 settembre 1960)

Frequentò il liceo classico a Trento legandosi al movimento irredentista
e, allo scoppio della prima guerra mondiale, passò il confine
stabilendosi a Roma, dove fece attiva propaganda interventista e si
iscrisse alla Facoltà di lettere dell\'Università. Nel maggio 1915 si
arruolò volontario, sotto falso nome, negli Alpini, seguendo il corso
allievi ufficiali. Nell\'aprile 1916, con un piccolo gruppo di
rocciatori, riuscì a riconquistare il passo della Sentinella in Val
Pusteria, ricevendo una medaglia d\'oro al valore, a cui si aggiunse nel
1917 una medaglia d\'argento sul Monte Grappa. Congedato nell\'agosto
1919, col grado di tenente, con alcuni legionari trentini partecipò
all\'impresa di Fiume.\
Rientrato a Roma, dove nel 1922 conseguì la laurea in lettere, collaborò
anche a Trento con la Biblioteca comunale e, a Bologna, si iscrisse alla
Facoltà di giurisprudenza, conseguendo la laurea nel 1930 e aprendo uno
studio legale.\
Iscritto al Partito nazionale fascista dall\'ottobre 1923, venne subito
chiamato a ruoli dirigenti nella Federazione provinciale trentina del
Partito e nell\'Associazione nazionale combattenti. Nelle elezioni del
1924 venne eletto alla Camera dei deputati, e poi rieletto fino al 1939
(e, da quell\'anno al 1943, nominato nella Camera dei fasci e delle
corporazioni). Nel 1927 venne nominato segretario federale di Trento e
in questo periodo diresse anche il quotidiano *Il Brennero*, ma fu
esonerato nel febbraio 1928. In seguito, dal marzo 1931 al giugno 1933,
venne nominato commissario del Fascio e poi podestà di Rovereto. La sua
carriera politica nel regime, tuttavia, fu spesso travagliata da
contrasti e censure.\
Nel luglio 1933 assunse la direzione della [Biblioteca comunale di
Trento](/aib/stor/teche/tn-com.htm), che mantenne fino al gennaio 1945.
Promosse la catalogazione per soggetto del materiale locale e la
pubblicazione dell\'inventario dei manoscritti, di cui uscirono i primi
tre volumi nella serie degli «Inventari dei manoscritti delle
biblioteche d\'Italia» (vol. 67, 71 e 74, editi nel 1938, 1940 e 1942).
Sotto la sua direzione la Biblioteca iniziò nel 1934 a pubblicare il
«Bollettino bibliografico della Venezia tridentina», trimestrale
trasformato l\'anno successivo in «Rivista bibliografica della Venezia
tridentina» e pubblicato fino al 1942. Alla biblioteca dedicò inoltre
una monografia illustrata, *La Biblioteca comunale di Trento* (Trento
1937).\

Partecipò al III Congresso dell\'Associazione italiana per le
biblioteche, tenuto a Bari nel 1934, intervenendo nel dibattito, e
quindi organizzò la sessione tenuta a Trento del V Congresso nazionale,
nel maggio 1938. A Trento tenne anche, nel 1936, uno dei corsi di
preparazione per le biblioteche popolari e scolastiche organizzati dalle
Soprintendenze bibliografiche in quegli anni.\
Fu anche presidente della sezione di Trento dell\'Istituto coloniale
fascista e del comitato di Trento dell\'Istituto per la storia del
Risorgimento italiano e, dal 1939, socio corrispondente della
Deputazione di storia patria per le Venezie. Pubblicò vari scritti sul
fascismo, sulla Grande guerra e sulla storia del Risorgimento e anche un
libro di versi.\
Nel giugno 1940 chiese di essere richiamato nell\'esercito e partecipò,
come maggiore degli alpini, alle campagne in Francia, Albania e Grecia,
rientrando in Italia per malattia nel marzo 1942.\
Dopo la Liberazione subì il procedimento di epurazione, venne condannato
a dieci anni di reclusione ma amnistiato, e si trasferì prima in Emilia,
dove riprese l\'attività di avvocato e dal 1950 al 1952 presiedette le
Sezione bolognese romagnola dell\'Associazione nazionale alpini (di cui
fu consigliere nazionale fino alla morte), e poi a Roma. Pubblicò
inoltre alcuni lavori sulla montagna e gli alpini.\
Gli è stato intitolato il rifugio di Selvapiana (Comune di Comelico
Superiore, BL), in vista del Passo della Sentinella.

Alberto Petrucciani

*Chi è?: dizionario degli italiani d\'oggi*, Roma: A.F. Formiggini,
1928, p. 296; 2ª ed., ivi, 1931, p. 439; 3ª ed., ivi, 1936, p. 529; 4ª
ed., Roma: Cenacolo, 1940, p. 544; 5ª ed., Roma: Filippo Scarano, 1948,
p. 531.

Edoardo Savino. *La nazione operante: albo d\'oro del fascismo: profili
e figure*. 3ª ed. riveduta e ampliata. Novara: Istituto geografico De
Agostini, 1937, p. 414, con una fotografia.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 891.

r.l. \[Renato Lunelli\]. *Italo Lunelli*. (I nostri morti). «Studi
trentini di scienze storiche», 39 (1960), n. 4, p. 389-391, con la
*Bibliografia* dei suoi scritti a cura di c.s.p. \[Cornelio Secondiano
Pisoni\], p. 391-394.

Mario Missori. *Gerarchie e statuti del PNF: Gran consiglio, Direttorio
nazionale, Federazioni provinciali: quadri e biografie*. Roma: Bonacci,
1986, p. 231.

Alberto Petrucciani. *[Storie di ordinaria dittatura: i bibliotecari
italiani e il fascismo
(1922-1942)](https://bollettino.aib.it/article/view/5110)*. «Bollettino
AIB », 43 (2003), n. 4, p. 417-440: 423-424.

Maddalena Carli. [*Lunelli,
Italo*](http://www.treccani.it/enciclopedia/italo-lunelli_(Dizionario-Biografico)).
In: *Dizionario biografico degli italiani*. Vol. 66. Roma: Istituto
della Enciclopedia italiana, 2006, p. 567-569.

Vittorio Carrara. *Cultura e ideologia di un funzionario fascista: Italo
Lunelli direttore della Biblioteca comunale di Trento (1933-1945)*. In:
*Il sapere della nazione: Desiderio Chilovi e le biblioteche pubbliche
nel XIX secolo: atti del convegno, Trento, 10-11 novembre 2005*, a cura
di Luigi Blanco e Gianna Del Bono. \[Trento\]: Provincia autonoma di
Trento, Soprintendenza per i beni librari e archivistici, 2007, p.
239-249.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 273 (con alcune inesattezze).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-19, ultimo aggiornamento 2021-10-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/lunelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
