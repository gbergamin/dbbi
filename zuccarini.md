![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zuccarini.jpg){height="250"}

## Zuccarini, Mario

(Chieti 24 febbraio 1920 -- Chieti 12 novembre 1996)

Dopo gli studi all\'Istituto tecnico industriale di Chieti, dove si
diplomò perito industriale nel 1939, frequentò a Pavia il corso per
allievi ufficiali del Genio e nell\'aprile 1942 venne inviato, come
sottotenente, sul fronte russo.\
Congedato dal servizio militare nell\'ottobre 1944, nell\'aprile 1945
venne assunto dalla Provincia di Chieti. Lavorò alla Biblioteca
provinciale \"A.C. De Meis\", allora diretta da [Francesco
Verlengia](verlengia.htm), inizialmente come distributore, poi come
vicebibliotecario. Collaborò con [Giorgio De
Gregori](/aib/stor/bio/degregorig.htm), soprintendente bibliografico per
l\'Abruzzo e il Molise dal 1952 al 1960, e fu anche redattore del
«Notiziario» della Soprintendenza.\
Dopo il pensionamento di Verlengia, tra il 1964 e il 1965, resse la
direzione della Biblioteca provinciale; fu poi ancora vicedirettore, con
Ugo De Luca, fino al collocamento a riposo (31 dicembre 1978). Pubblicò
nel 1966 il catalogo del materiale documentario posseduto dalla
Biblioteca e nel 1971, con Ugo De Luca, quello dei periodici abruzzesi.\
Curò anche, nei primi anni Sessanta, la formazione della Biblioteca
della Facoltà di lettere e filosofia dell\'Università di Chieti,
catalogandola e ordinandola secondo la Classificazione decimale Dewey.\
Socio dell\'Associazione italiana biblioteche almeno dal 1950, nel 1954
venne eletto nel primo Comitato regionale della [Sezione
Abruzzo](/aib/stor/sezioni/abr.htm), con l\'incarico di segretario, che
mantenne fino al 1962; venne poi rieletto nel Comitato regionale per il
triennio 1964-1967. Partecipò spesso ai congressi nazionali
dell\'Associazione negli anni Cinquanta e Sessanta e nel 1961 venne
eletto nel [Collegio dei revisori dei conti](/aib/stor/cariche60.htm) in
rappresentanza della categoria dei bibliotecari degli enti locali; venne
poi rieletto nel 1964, come supplente, e nel 1967.\

Svolse anche un\'intensa attività giornalistica, come corrispondente da
Chieti dell\'ANSA e della RAI e collaboratore di giornali e periodici, e
fu vicepresidente regionale dell\'Unione cattolica della stampa italiana
e presidente della Sezione di Chieti.\
Impegnato anche in politica, con la Democrazia cristiana, fu consigliere
comunale e assessore tra il 1960 e il 1985, presiedendo tra l\'altro dal
1971 la commissione per la toponomastica.\
Dal 1974 alla morte fu inoltre, su incarico del Comune di Chieti,
soprintendente del Teatro Marrucino, da poco riaperto, di cui sviluppò
l\'attività anche con mostre e pubblicazioni e l\'avvio di una scuola di
recitazione. Nel Teatro costituì una biblioteca specializzata,
inaugurata nel 1984 e poi intitolata al suo nome.\
Socio della Deputazione di storia patria negli Abruzzi dal 1975, nel
1985 venne nominato fra i deputati; fu anche segretario dell\'Istituto
abruzzese per la storia d\'Italia dal Fascismo alla Resistenza e fece
parte della Commissione consultiva della Pinacoteca Barbella.\
Pubblicò numerosi lavori di bibliografia e storia locale, tra i quali si
segnala in particolare, dopo i *Contributi alla bibliografia abruzzese*
del 1956, la *Bibliografia abruzzese* (1980), seguita da altri tre
ponderosi volumi (1990, 1995 e 2000, l\'ultimo postumo).

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1642.

*Chi è d\'Abruzzo: anno 1966*, a cura di Roberto Simari. Sulmona:
D\'Amato, 1966, p. 224.

Enrico Di Carlo. *In ricordo di Mario Zuccarini*. «Aprutium», 14 (1996),
n. 1/2, p. 126-127.

*Mario Zuccarini: un palco sulla città*, a cura di Enrico Di Carlo.
Teramo: Paper\'s World-Edigrafital, 2006. 126 p.: ill. (Quaderni della
De Meis).

Walter Capezzali. *Giorgio de Gregori e la sua benefica incursione tra
le biblioteche d\'Abruzzo e Molise (1952-1960)*. In: *Pensare le
biblioteche: studi e interventi offerti a Paolo Traniello*, a cura di
Angela Nuovo, Alberto Petrucciani e Graziano Ruffini. Roma: Sinnos,
2008, p. 217-236.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-07-26, ultimo aggiornamento 2021-02-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zuccarini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
