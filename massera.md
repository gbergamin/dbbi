![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](massera.jpg){height="250"}

## Massera, Aldo Francesco

(Ancona 3 febbraio 1883 -- Rimini 21 luglio 1928)

Visse fin da bambino a Bologna, dove frequentò il liceo e nel giugno
1904 conseguì la laurea in lettere discutendo con Carducci e Severino
Ferrari una tesi su *La poesia burlesca letteraria in Italia nei secoli
XIII e XIV*. Si era già segnalato con un importante saggio sulle rime di
Cecco Angiolieri (1901), di cui nel 1906 pubblicò la prima edizione
critica, e con altri articoli pubblicati a partire dal 1899 in varie
riviste di letteratura italiana e di filologia.\
Insegnò dal 1905 al Ginnasio superiore pareggiato di Rimini e dal 1906
all\'Istituto tecnico, poi passato allo Stato e intitolato a Roberto
Valturio.\
A seguito della morte di Carlo Tonini, venne nominato nel 1908 direttore
della Biblioteca civica Gambalunga di Rimini, dove rimase fino alla
morte, senza tuttavia lasciare l\'insegnamento.\
Dal 1915 ai primi del 1919 fu richiamato alle armi, come ufficiale di
artiglieria, destinato ai servizi a Mestre e poi a Venezia.\
Nella Biblioteca Gambalunga ordinò la collezione dei manoscritti,
impiantò un nuovo catalogo a schede Staderini e le registrazioni
amministrative in precedenza assenti, e istituì uno spazio per la
consultazione dei periodici correnti. Elaborò poi un ambizioso progetto
di ampliamento e risistemazione della Biblioteca, con la realizzazione
di nuove sale di lettura e l\'introduzione dell\'illuminazione e del
riscaldamento, che avviò nel 1927. Morì improvvisamente poche settimane
dopo l\'inaugurazione, avvenuta il 1º giugno 1928.\
Si deve a lui anche la costituzione, nel 1924, del Museo e della
Pinacoteca comunale, e l\'acquisizione delle carte e dei libri di Luigi
e [Carlo Tonini](tonini.htm), nel 1925.\
Poco prima della morte, nel 1928, pubblicò un articolo sulla biblioteca
in «Accademie e biblioteche d\'Italia»; nello stesso anno aveva dato
avvio a una rivista di carattere anche culturale del Comune, «Ariminum»,
che diresse fino alla morte.\

Apprezzato studioso dei primi secoli della letteratura italiana,
pubblicò fra l\'altro un\'importante raccolta di *Sonetti burleschi e
realistici dei primi due secoli* (1920, in 2 volumi, negli «Scrittori
d\'Italia» di Laterza) e varie edizioni delle opere del Boccaccio: le
*Rime* (1914), il *Ninfale fiesolano* (1926), il *Decameron* e le opere
latine minori (1927 e 1928, negli «Scrittori d\'Italia»).\
Di notevole importanza furono anche i suoi contributi alla storia di
Rimini e dei Malatesta, tra i quali l\'edizione, rimasta incompiuta,
delle cronache dei secoli XIV e XV per la nuova edizione dei *Rerum
Italicarum scriptores*.\
Collaborò al «Giornale storico della letteratura italiana», alla
«Rassegna bibliografica della letteratura italiana», al «Giornale
dantesco», all\'«Archivum Romanicum», alla «Zeitschrift für romanische
Philologie», all\'«Archivio storico italiano», all\'«Archivio
muratoriano» e ad altri periodici.\
Nel giugno 1922 conseguì la libera docenza in letteratura italiana
all\'Università di Bologna. Fu inoltre membro della Commissione per i
testi di lingua (dal 1911) e della Deputazione di storia patria per le
province di Romagna (dal 1927, e già corrispondente dal 1921) e socio
corrispondente dell\'Accademia marchigiana di scienze, lettere ed arti
(dal 1927) e della Commissione senese di storia patria.\
Le sue carte e i suoi libri furono poi venduti dagli eredi e acquisiti
dalla Biblioteca Gambalunghiana.\
A Rimini gli è stata intitolata una via.

Alberto Petrucciani

Vittorio Cian. \[*Necrologio*\]. «Giornale storico della letteratura
italiana», n. 276 (1928), p. 416-418.

Carlo Lucchesi. *Aldo Francesco Massèra, 1883-1928*. «Ariminum: rassegna
del Comune di Rimini», 2 (1929), n. 1, p. 14-18, con l\'*Elenco
cronologico delle pubblicazioni di Aldo Francesco Massèra* e una
fotografia.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 341.

Carlo Lucchesi. *I due Tonini e Aldo Francesco Massera bibliotecari
della Gambalunghiana di Rimini*. «Atti e memorie / Deputazione di storia
patria per le province di Romagna», n.s., 5 (1953/54), p. 221-236.
Pubblicato nel 1957.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 297.

*Aldo Francesco Massèra tra scuola storica e nuova filologia: giornate
di studio: Università di Ginevra, 2-3 dicembre 2015*, a cura di Anna
Bettarini Bruni e Roberto Leporatti; *Rimini, Biblioteca Gambalunga, 16
aprile 2016*, a cura di Paola Delbianco. Lecce: Pensa multimedia, 2018.
762 p.: ill. (Quaderni ginevrini d\'italianistica; 5). Contiene fra
l\'altro: *Inventario delle carte Massèra*, a cura di Maria Cecilia
Antoni, p. 663-701. *Bibliografia di Aldo Francesco Massèra*, p.
703-716. *Elenco di lettere di Aldo Francesco Massèra*, p. 717-719.

Mauro Guerrini - Rossano De Laurentiis. *[Massèra un bibliotecario
dimenticato](https://bibliothecae.unibo.it/article/view/10372/10396)*.
«Bibliothecae.it», 8 (2019), n. 2, p. 345-357.

Rossano De Laurentiis - Mauro Guerrini. *Per la riscoperta del filologo
e bibliotecario Aldo Francesco Massèra*. «Studi sul Boccaccio», 48
(2020), p. 331-358.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2021-03-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/massera.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
