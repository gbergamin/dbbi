![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Celani, Enrico

(Roma 12 gennaio 1867 -- ? )
:::

Entrò nelle biblioteche governative dal 1º marzo 1886 come distributore
di terza classe, alla Biblioteca Angelica di Roma, dopo aver lavorato
per qualche tempo come impiegato provvisorio, l\'anno precedente, nella
Biblioteca Casanatense. Dal 1888 al 1892 fu trasferito alla Biblioteca
Vallicelliana, rientrando all\'Angelica nel 1893. Nel novembre dello
stesso anno fu promosso per merito distributore di 1ª classe e poi, nel
dicembre 1897, ordinatore di 2ª classe.\
Appassionato ai lavori bibliografici, compilò numerosi cataloghi
speciali e indici del materiale dell\'Angelica (delle opere a stampa con
miniature, dei libretti d\'opera della Miscellanea Santangelo, e delle
postille, dediche e note di possesso, quest\'ultimo poi pubblicato a
puntate su «La bibliofilia» nel 1905-1906) e curò la pubblicazione di
una parte del catalogo dei manoscritti, compilato da Enrico Narducci,
nel volume 22 degli *Inventari dei manoscritti delle biblioteche
d\'Italia* (Firenze 1915).\
Si iscrisse alla Società bibliografica italiana subito dopo la sua
costituzione, nel 1897, aderendo alla sua prima Sessione, tenuta in
quell\'anno a Milano, con l\'invio di un suo lavoro da distribuire ai
presenti, ma non compare più negli elenchi dei soci dopo l\'anno 1900.
Partecipò poi al Congresso delle biblioteche popolari tenuto a Roma nel
1908.\
Dal principio del 1909 venne promosso ordinatore di 1ª classe e
nell\'agosto 1915 trasferito alla Biblioteca nazionale di Roma. Lasciò
il servizio per il collocamento a riposo anticipato tra il 1919 e il
1921.\
Diresse per molti anni, dal 1893, una biblioteca popolare circolante di
Roma, la Biblioteca Frankliniana, e verso il 1900 avviò un proprio
Ufficio bibliografico.\
Autore di numerosi scritti di carattere storico, letterario e di storia
dell\'arte, della musica e del diritto, spesso basati su materiale
dell\'Angelica, pubblicò il primo volume, rimasto unico, della
*Bibliografia di Roma medievale e moderna* (Roma 1893) lasciata
incompiuta da Francesco Cerroti e il *Saggio di una bibliografia
marittima italiana* (ivi 1894). Su «La bibliofilia» pubblicò nel 1911 un
importante lavoro sulla storia della Biblioteca Angelica fino al suo
passaggio allo Stato e la notizia della sua collezione di rari cataloghi
di vendita di biblioteche private; segnalò inoltre numerose aggiunte e
correzioni al repertorio di opere anonime di Melzi ne «La bibliofilia»
del 1907 e a quello di Barbier nella «Revue des bibliothèques» del 1901.
Collaborò anche alla «Nuova Antologia», al «Fanfulla della domenica»,
all\'«Archivio della Società romana di storia patria», alla «Rivista
musicale italiana» e ad altri periodici, alla nuova edizione dei *Rerum
Italicarum scriptores* e alla «Scelta di curiosità letterarie inedite o
rare». Curò inoltre ricchi indici cumulativi della «Rivista marittima»,
degli «Studi e documenti di storia e diritto» e del «Bullettino di
archeologia e storia dalmata». Firmò con lo pseudonimo anagrammatico
\"E. Licena\" la traduzione italiana di un seguito dei *Tre
moschettieri* di Dumas (*D\'Artagnan*, Monte Giorgio 1897), che era
forse interamente opera sua.\
Fu anche socio corrispondente della Deputazione di storia patria per le
province modenesi, dal 1891, e della Deputazione di storia patria per le
Venezie, dal 1894.

Alberto Petrucciani

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 220.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 304.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 64 (che cita numerosi suoi scritti di vario genere).

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 65 (che per errore indica come anno
di nascita il 1857).

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 94.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 81, 116, 143, 184.

Paola F. Munafò - Nicoletta Muratore. *Bibliotheca Angelica publicae
commoditati dicata*. Roma: Istituto poligrafico dello Stato, 2004,
all\'indice.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-14, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/celani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
