![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](magnani.jpg){height="250"}

## Magnani, Carlo

(Pescia PT 15 maggio 1887 -- Pescia PT 23 ottobre 1965)

Appartenente a una nota famiglia di produttori di carta, dopo le scuole
tecniche, frequentate a Firenze, lavorò nell\'amministrazione
dell\'azienda di famiglia.\
Prese parte alla Prima guerra mondiale come sottotenente di fanteria.\
Coltivò per proprio conto studi e interessi letterari e dal 1927
assunse, a titolo onorario, la direzione della Biblioteca comunale di
Pescia, che tenne fino alla morte. Riorganizzò completamente la
Biblioteca, in stato di abbandono da parecchi anni e priva di personale
stabile, impiantando un nuovo catalogo a schede, oltre a registro
d\'ingresso e inventario, ristrutturando le scaffalature e ricollocando
il materiale, rinnovando gli arredi. Ottenne inoltre varie donazioni e
nel 1931 l\'acquisizione, sostenuta finanziariamente dalla Cassa di
risparmio di Pescia, delle carte di Sismondi, alla cui inventariazione
si dedicò particolarmente negli anni successivi. Dal 1927 al 1931 (con
un\'interruzione nel 1930) pubblicò il «Bollettino di ricerche e di
studii per la storia di Pescia e di Valdinievole», semestrale edito dal
Comune.\
Socio dell\'Associazione italiana biblioteche dalla sua costituzione
(1930) fin verso il 1935, nel dopoguerra compare di nuovo negli elenchi
degli iscritti degli anni Cinquanta e Sessanta, fino alla morte.\
Fu anche poeta (in parte in dialetto), narratore, giornalista e studioso
di storia locale, socio fondatore della Fondazione nazionale \"Carlo
Collodi\".\
Pubblicò nel 1926, per Alpes, una biografia di Castruccio Castracani e
nel 1961, con i tipi di Alberto Tallone, le *Ricordanze di un cartaio*,
che rievocano la vita di una cartiera tradizionale.\

Le sue carte e il suo carteggio sono stati in parte acquisiti dalla
Sezione di archivio di Stato di Pescia e dal Museo della carta di
Pescia.\
La Biblioteca comunale e il Museo civico di Pescia sono stati intitolati
al suo nome.

Alberto Petrucciani

Rolando Anzilotti. *Ricordo di Carlo Magnani*. Pescia: a cura della
Fondazione nazionale \"Carlo Collodi\", 1966. 25 p.: 1 ritratto.

*Carlo Magnani nel centenario della nascita, 1887-1987*. Pescia:
Istituto storico lucchese, Sez. Valdinievole, \[1987\]. 58, \[13\] p.
Contiene: Enrico Coturri, *Carlo Magnani storico*, p. 7-14; Italo
Marcantelli, *Il prosatore e il poeta*, p. 15-31; Luciano Giannelli,
*L\'opera di Carlo Magnani tra lingua e dialetto*, p. 32-51; Gigi
Salvagnini, *L\'uomo e il mito*, p. 52-58; \[*Testimonianze*\].

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-06-19, ultimo aggiornamento 2022-01-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/magnani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
