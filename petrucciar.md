![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](petrucciar.jpg){height="250"}

## Petrucci, Armando

(Roma 1º maggio 1932 -- Pisa 23 aprile 2018)

Figlio di Alfredo (San Nicandro Garganico FG 1888-Roma 1969),
funzionario dell\'amministrazione delle antichità e belle arti, studioso
d\'incisione e scrittore, che in gioventù era stato anche per breve
tempo apprendista distributore alla Biblioteca nazionale di Roma,
frequentò il Liceo Virgilio e nel 1949 si iscrisse alla Facoltà di
lettere dell\'Università di Roma, laureandosi nel 1955 con una tesi di
diplomatica su *Le più antiche carte del monastero di Tremiti
(1005-1237)*, relatore Franco Bartoloni, poi pubblicata nel 1960.\
Entrò per concorso, nello stesso anno 1955, nella carriera degli
archivi, destinato all\'Archivio di Stato di Roma, dove si occupò dei
frammenti di codici greci recuperabili nelle legature e del censimento
delle bolle pontificie.\
Dopo pochi mesi lasciò l\'amministrazione archivistica per passare alla
Biblioteca dell\'Accademia dei Lincei e Corsiniana come conservatore dei
manoscritti. Vi rimase fino al 1972, portò alla pubblicazione il
*Catalogo dei carteggi di G. G. Bottari e P. F. Foggini* a cura di
Angelo Silvagni (Roma 1963), curò poi il *Catalogo sommario dei
manoscritti del fondo Rossi, Sezione Corsiniana* (Roma 1977) e fu autore
di alcuni saggi sulla storia della Biblioteca e sui suoi bibliotecari.\
Alla fine degli anni Sessanta dedicò importanti studi alla storia del
libro nel Medioevo e nel Rinascimento e negli anni Settanta contribuì al
rinnovamento del settore anche tramite l\'introduzione alla traduzione
italiana de *L\'apparition du livre* di Lucien Febvre e Henri-Jean
Martin (*La nascita del libro*, Roma-Bari 1977) e una serie di fortunati
volumetti collettivi curati anche da Guglielmo Cavallo a partire dal
1975 e pubblicati da Laterza.\
Vinto nel 1972 il concorso per la cattedra di paleografia e diplomatica,
insegnò all\'Università di Salerno fino al 1974 e poi per molti anni
all\'Università di Roma, alla Facoltà di lettere e filosofia, tenendo
alcuni corsi anche alla Scuola speciale per archivisti e bibliotecari,
che aveva frequentato in gioventù e nella quale aveva insegnato già in
precedenza, dal 1962 al 1971, come incaricato, anche di Storia delle
biblioteche.\

Nel 1991 passò alla Scuola normale superiore di Pisa, dove concluse la
carriera.\
Fu socio dell\'Associazione italiana biblioteche per qualche tempo al
principio degli anni Sessanta e collaborò al suo «Bollettino
d\'informazioni».\
Autore di numerose importanti opere di paleografia e diplomatica, di
storia del libro e delle biblioteche, tradotte nelle principali lingue
europee, fu anche molto impegnato nel dibattito politico e culturale.
Fondò e diresse la rivista annuale «Scrittura e civiltà» (1977-2001) e
collaborò al *Dizionario biografico degli italiani* e all\'*Enciclopedia
italiana*.\
Nel campo della storia e della politica delle biblioteche il suo
contributo più noto è sicuramente il volumetto *Primo: non leggere:
biblioteche e pubblica lettura in Italia dal 1861 ai nostri giorni*, in
collaborazione con Giulia Barone (Milano 1976); intervenne inoltre, a
partire dal 1971, in vari convegni e altre iniziative di discussione
sulle biblioteche pubbliche, statali e di ricerca.\
Un piccolo complesso di sue carte è conservato all\'Accademia dei
Lincei, di cui era socio corrispondente dal 2005.

Alberto Petrucciani

Marco Palma. *Bibliografia degli scritti di Armando Petrucci*. Roma:
Viella, 2002. 111 p. (I libri di Viella; 32).

*Lettere per Armando Petrucci*, da Alberto Asor Rosa, Alfredo Stussi,
Carlo Federici, Charles Radding, Enrica Schettini, Ezio Ornato,
Guglielmo Cavallo, Paul Gehl, Roberto Antonelli, Roger Chartier,
Salvatore Settis, Tullio De Mauro; a cura di Luisa Miglio. Spoleto:
Centro italiano di studi sull\'Alto Medioevo, 2012. VIII, 35 p.: tav.
(Miscellanea; 18).

Maria Gioia Tavoni. *Dal \"libro di Petrucci\": considerazioni su di un
maestro*. «Biblioteche oggi», 35 (2017), n. 7, p. 59-67, con una
fotografia.

Luciano Canfora. *[Morto Armando Petrucci. La scrittura come
civiltà](https://www.corriere.it/cultura/18_aprile_24/morto-armando-petrucci-07393ed6-47b0-11e8-80f7-0314029e9b8f.shtml)*.
«Corriere della sera», 143, n. 97 (25 apr. 2018), p. 39.

Roberto Delle Donne. *[Scomparsa di Armando
Petrucci](https://www.sismed.eu/it/2018/04/24/scomparsa-di-armando-petrucci/)*.
24 aprile 2018.

Rosa Maiello. *[Per la scomparsa di Armando
Petrucci](https://www.aib.it/attivita/2018/68363-armando-petrucci/)*.
«AIB-WEB», 26 aprile 2018.

Lorenzo Baldacchini. *[Il 23 aprile è morto Armando
Petrucci](http://aibnotizie.aib.it/il-23-aprile-e-morto-armando-petrucci/)*.
«AIB notizie», 27 aprile 2018.

Claudio Giunta. *[Armando Petrucci
(1932-2018)](http://www.claudiogiunta.it/2018/05/armando-petrucci-1932-2018/)*.
«Il sole 24 ore», 29 aprile 2018.

Maria Cristina Misiti. *[Armando
Petrucci](http://centridiricerca.unicatt.it/creleb-AB.46.pdf)*. (In
memoriam). «L\'almanacco bibliografico», n. 46 (giu. 2018), p. 54-55.

Raul Mordenti. *[In morte di Armando
Petrucci](https://testoesenso.it/index.php/testoesenso/article/view/374/pdf_245)*.
«Testo e senso», n. 18 (2017). Pubblicato nel 2018. Anche, col titolo
*In morte di Armando Petrucci (1932-2018)*, in «Studi goriziani», 11
(2018), p. 160-164.

Alfredo Serrai. *[Ricordo di Armando
Petrucci](https://bibliothecae.unibo.it/article/view/8458/8175)*.
«Bibliothecae.it», 7 (2018), n. 1, p. 430-431.

Michele Feo. *[Il dio della parola scritta: in memoria di Armando
Petrucci](http://www.ilgrandevetro.it/wp-content/uploads/2018/06/236-mini.pdf)*.
«Il grandevetro», n. 236 (estate 2018), p. 38.

Antonio Ciaralli. *[In memoriam Armando
Petrucci](https://www.academia.edu/38259267/Ricordo_di_Armando_Petrucci.pdf)*.
«La bibliofilia», 120 (2018), n. 2, p. 331-335.

«Litterae caelestes», n. s., 9 (2018). Contiene fra l\'altro: Roger
Chartier, *Morphologie et histoire de la culture écrite: Armando
Petrucci*, p. 11-21; Francesca Santoni, *Trentacinque anni*, p. 95-98;
Patrizia Rafti, *Memorie di una \"eternalista\" di paleografia: per il
maestro*, p. 99-110; Maria Edvige Malavolta, *Armando Petrucci e la
Biblioteca dell\'Istituto di paleografia: ricordi di una bibliotecaria*,
p. 111-116; Paolo Cherubini, *Ricordi di un maestro e di un amico*, p.
117-119; Francisco M. Gimeno Blay, *Armando Petrucci: una lettura
paleografica della Spagna*, p. 135-144.

Marco Palma. *Lo studioso della cultura scritta: un ricordo del
paleografo Armando Petrucci*. «L\'osservatore romano», 13 dicembre 2018,
p. 5, con una fotografia.

Armando Petrucci. *Scritti civili*, a cura di Attilio Bartoli Langeli,
Antonio Ciaralli, Marco Palma. Roma: Viella, 2019. 289 p.: ill. (La
storia. Temi; 71).

*[Armando Petrucci: un maestro nelle parole di amici e
colleghi](http://www.ilmondodegliarchivi.org/images/Quaderni/MdA_Quaderni_n6.pdf)*,
a cura di Augusto Cherchi. \[Roma\]: ANAI, \[2019\]. 42 p.: ill. (Il
mondo degli archivi. Quaderni; 6). Contiene: Augusto Cherchi,
*Premessa*, p. 3-4; Maddalena Signorini, *Chi e perché: la rivoluzione
paleografica di Armando Petrucci*, p. 5-12; Pasquale Orsini, *Dagli
alberi alla foresta: per uno sguardo archivistico alla storia della
cultura scritta*, p. 13-20; Andrea De Pasquale, *Petrucci e la storia
del libro*, p. 21-30; Vittorio Formentin, *Il contributo di Armando
Petrucci agli studi italianistici*, p. 31-34; Erminia Irace, *Scrittura
e società: l\'età moderna*, p. 35-42.

*Armando Petrucci*. (Commemorazioni). «Archivio della Società romana di
storia patria», 142 (2019), p. 227-266. Interventi alla commemorazione
tenuta presso la Società il 13 dicembre 2018. Contiene: Attilio Bartoli
Langeli, *Memorie di Armando*, p. 227-244; Antonio Ciaralli, *Armando
Petrucci e Roma*, p. 245-259; Marco Palma, *Armando Petrucci
(1932-2018)*, p. 260-262; Fabio Troncarelli, *Il Boezio di Coluccio
Salutati*, p. 263-266.

Antonio Ciaralli. *[Petrucci,
Armando](https://www.treccani.it/enciclopedia/armando-petrucci_%28Dizionario-Biografico%29/)*.
In: *Dizionario biografico degli italiani*. Roma: Istituto della
Enciclopedia italiana, 2020, con ulteriori riferimenti bibliografici
(voce attualmente disponibile solo in rete).

Lodovica Braida. *La réception d\'Henri-Jean Martin en Italie: la
médiation d\'Armando Petrucci*. «Histoire et civilisation du livre», 16
(2020), p. 75-85.

*L\'eredità di Armando Petrucci: tra paleografia e storia sociale (con
un inedito di Armando Petrucci)*, a cura di Antonio Castillo Gómez.
Roma: Viella, 2022. 274 p.: ill. (Scritture e libri del Medioevo; 22).
Contiene: Attilio Bartoli Langeli, *La paleografia dopo Armando
Petrucci: ricordando un maestro*, p. 17-30; Francisco M. Gimeno Blay,
*Armando Petrucci: el maestro de la doble mirada*, p. 31-49; Marco
Palma, *La descrizione del manoscritto secondo Armando Petrucci*, p.
51-63; Roger Chartier, *Paléographie et histoire de la culture écrite*,
p. 65-79; Maddalena Signorini, *Armando Petrucci e gli studi sul
volgare*, p. 83-98; Vittorio Formentin, *Com\'è stata scritta la
letteratura italiana: per un libro di Armando Petrucci*, p. 99-126;
Antonio Ciaralli, *Cultura grafica e filologia: categorie e forme
dell\'eredità intellettuale di Armando Petrucci negli studi sulla
tradizione letteraria italiana*, p. 127-145; Raul Mordenti, *Armando
Petrucci: il modello etico-politico di un professore del tutto diverso*,
p. 147-154; Antonio Castillo Gómez, *En los márgenes del archivo:
Armando Petrucci y la cultura escrita de las clases subalternas*, p.
157-188; Charles M. Radding, *La categoria petrucciana di \"inesperienza
grafica\" nei manoscritti legali del pieno medioevo: una prospettiva
storica*, p. 189-206; Verónica Sierra Blas, *Scrivere e no\... cartas:
¿una práctica de escritura en extinción?*, p. 207-231; Armando Petrucci,
*Scrittura e cultura negli artisti del Rinascimento italiano*, con
Introduzione e Note di Luisa Miglio, p. 235-258.

*\"Scrittura e civiltà\": in ricordo di Armando Petrucci*, a cura di
Corrado Bologna. «Annali della Scuola normale superiore di Pisa. Classe
di lettere e filosofia», serie 5ª, 14 (2022), n. 1, p. 3-152: ill.
Contiene: Corrado Bologna, *Prefazione*, p. 3-5; Gianpiero Rosati,
*Armando Petrucci*, p. 7-8; Giulia Ammannati, *Armando Petrucci con gli
occhi di una giovane allieva della Scuola*, p. 9-13; Michele Campopiano,
*Armando Petrucci professore in Normale*, p. 15-25; Roberto Antonelli,
*Armando Petrucci e la letteratura italiana*, p. 27-32; Alfredo Stussi,
*Un\'amicizia interdisciplinare*, p. 33-38; Maddalena Signorini, *Tracce
di scrittura: Armando Petrucci e l\'insegnamento di una nuova
paleografia*, p. 39-50; Marco Cursi, *Segno tra i segni: Armando
Petrucci, l\'autografia letteraria e le Tre corone trecentesche*, p.
51-61; Attilio Bartoli Langeli - Antonio Ciaralli - Marco Palma,
*Perpetuare Petrucci*, p. 63-71; Nunzio Bianchi, *Petrucci alle
Tremiti*, p. 73-90; Antonio Castillo Gómez, *Ideología y cultura escrita
en Armando Petrucci*, p. 91-110; Corrado Bologna, *Petrucci e Cardona
fra paleografia e antropologia della scrittura*, p. 111-123; Roger
Chartier, *Armando Petrucci, l\'histoire du livre et la \"new
bibliography\"*, p. 125-135; Francisco M. Gimeno Blay, *La paleografía
de Armando Petrucci: una curiositas perenne*, p. 137-152.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2018-04-28, ultimo aggiornamento 2023-01-22, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/petrucciar.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
