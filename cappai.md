![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Cappai, Salvatorica

(Vercelli 9 dicembre 1878 -- Sassari 27 febbraio 1950)
:::

Sorella di Pietro Gaetano (Tempio Pausania SS 21 gennaio 1882-Roma 8
maggio 1977), funzionario del Ministero della pubblica istruzione dal
1910, addetto al settore delle biblioteche già prima dell\'istituzione
della Direzione generale Accademie e biblioteche, dove diventò
capodivisione e poi ispettore generale, conseguì il diploma delle scuole
normali e insegnò come maestra assistente e di lavori donneschi nella
Scuola normale di Sassari, inizialmente come supplente, a partire
dall\'ottobre 1910, e poi di ruolo dall\'ottobre 1915.\
Dall\'ottobre 1923 passò a lavorare come segretaria al Liceo classico D.
A. Azuni di Sassari.\
Entrò nei ruoli delle biblioteche governative dal 1º giugno 1929, con la
qualifica di ordinatore, destinata alla [Biblioteca universitaria di
Sassari](/aib/stor/teche/ss-uni.htm), dove rimase per tutta la carriera.
Promossa primo ordinatore nel luglio 1930 e ordinatore principale
nell\'agosto 1933, si trovò a tenere per molti anni, dal pensionamento
di [Pietro Quartara](quartara.htm), nel luglio 1933, fino alla morte, la
reggenza della Biblioteca.\
In quegli anni, almeno fino al 1940, la Biblioteca fu ampliata,
ristrutturata, provvista di nuovi arredi e dotata di un impianto
elettrico di sicurezza, in accordo con il Provveditorato alle opere
pubbliche, il Genio civile e il Ministero dell\'educazione nazionale,
grazie anche all\'interessamento di [Luigi De Gregori](degregori.htm).
Successivamente furono effettuati i lavori di ordinamento del materiale
librario, l\'aggiornamento degli inventari, la ricatalogazione e la
creazione ex novo dei cataloghi dei manoscritti, a schede e a volume,
dei soggetti e per materia.\
Con la riforma delle carriere del 1948 venne inquadrata come
aiutobibliotecaria e nel giugno dello stesso anno promossa dalla 2ª alla
1ª classe.\
Socia dell\'Associazione italiana biblioteche dalla sua fondazione nel
1930, aderì già dal 1946 alla sua ricostituzione su basi democratiche.

Simonetta Buttò

Ettore Apollonj. *Salvatorica Cappai*. «Accademie e biblioteche
d\'Italia», 18 (1950), n. 1/2/3, p. 172.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 50 (voce di Simonetta Buttò).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-10-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cappai.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
