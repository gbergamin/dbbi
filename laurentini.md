![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](laurentini.jpg){height="250"}

## Laurentini, Giuliano (Silvano)

(Castelluccio di Capolona AR 19 aprile 1926 -- Firenze 12 maggio 2009)

Entrò nell\'ordine dei Cappuccini della Provincia Toscana nel luglio
1943 e venne consacrato sacerdote nel marzo 1950, dopo aver studiato in
vari seminari e conventi toscani. Si formò poi nello studio della Sacra
Scrittura dal 1951 al 1956 presso il Pontificio Istituto biblico di Roma
e a Gerusalemme allo Studium Biblicum Franciscanum.\
Rientrato in Provincia, si dedicò all\'insegnamento, nello studentato
teologico dei Cappuccini di Pisa (1956-1958) e di Firenze (1958-1969) e
nei seminari di Firenze e di Prato.\
Concluso il periodo dell\'attività didattica, nel 1971 fu nominato
Bibliotecario provinciale, in un momento di crisi profonda per le
biblioteche degli ordini religiosi. Si dedicò a pubblicare strumenti
importanti quali *Incunaboli e cinquecentine della Biblioteca dei
Cappuccini di Firenze* (Firenze 1988) e poco dopo *Biblioteca dei
Cappuccini di Livorno: manoscritti, edizioni secc. XV-XVI* (Firenze
1992), quindi *Opuscoli della Biblioteca dei Cappuccini di Firenze*
(Firenze 1996).\
I suoi studi favorirono la ricerca di preziose edizioni antiche nei
piccoli e ormai semiabbandonati conventi e favorì la loro raccolta, per
salvaguardia e valorizzazione, nei locali della Biblioteca provinciale
dei Cappuccini di Montughi. Da questa operazione scaturì il catalogo
*Incunaboli e cinquecentine delle biblioteche dei Cappuccini di Toscana*
(Firenze 2003), con Antonella Grassi, sua preziosa collaboratrice per
dodici anni.\
Negli anni Settanta aveva tradotto scritti biblici e collaborato a
pubblicazioni scritturistiche.\
Dal 1998 fino alla morte fu assistente della Congregazione dell\'Ordine
francescano secolare di Montughi. Per dodici anni, in occasione delle
feste natalizie, svolse catechesi ai gruppi cristiani in Arabia
Saudita.\

Il 16 aprile 2010, presso la Biblioteca provinciale dei Cappuccini, si
tenne un seminario di studio in sua memoria, dal titolo *Una rivoluzione
inosservata. La salvaguardia delle biblioteche degli ordini religiosi e
l\'azione di p. Giuliano Laurentini*, al quale parteciparono voci
autorevoli del mondo istituzionale, ecclesiale e biblioteconomico.

Mauro Guerrini

Neil Harris. *Il cappuccino, la principessa e la botte*. In: *Incunaboli
e cinquecentine delle biblioteche dei Cappuccini di Toscana*, \[a cura
di Antonella Grassi, Giuliano Laurentini\], Firenze: Polistampa:
Biblioteca provinciale dei Cappuccini, 2003, p. 7-39: 8-11.

Giacomo Carlini. *Laurentini Giuliano da Capolona (Silvano)*.
«Bollettino ufficiale dei Frati minori cappuccini della Provincia
Toscana dal titolo delle Sacre Stimmate», 26, fasc. 4, n. 142 (2009), p.
454-463, con una fotografia. Segue un ricordo di Antonella Grassi, p.
464.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-05-19, ultimo aggiornamento 2022-09-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/laurentini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
