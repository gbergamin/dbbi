![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](guerrieri.jpg){height="250"}

## Guerrieri, Guerriera

(Cortona AR 26 settembre 1902 -- Cortona AR 1º novembre 1980)

Trasferitasi con la famiglia a Napoli, conseguì il diploma di
paleografia e dottrina archivistica presso l\'Archivio di Stato e la
laurea in lettere classiche, all\'Università di Napoli, nel maggio
1926.\
Volontaria alla Biblioteca nazionale di Napoli dal marzo 1928, entrò nei
ruoli delle biblioteche governative, per concorso, dal febbraio 1933.\
Nel 1938, su incarico del direttore [Gino Tamburini](tamburinig.htm)
curò l\'allestimento della Mostra dei cimeli bibliografici, convinta che
la diretta conoscenza di codici, manoscritti e antiche edizioni a stampa
costituisse un efficace strumento per educare la coscienza civile e
culturale di giovani e cittadini. Proseguì la collaborazione al
«Bollettino del Comune di Napoli» e alla rivista «Accademie e
biblioteche d\'Italia» e, in un\'ottica divulgativa, avviò la seconda
serie dei «Quaderni della Biblioteca nazionale di Napoli» con il *Cenno
storico-bibliografico della Biblioteca* (1940) e *Il fondo Farnesiano*
(1941).\
Dal 1941 il suo impegno fu assorbito dalla salvaguardia del patrimonio
bibliografico -- non solo di proprietà della Nazionale -- minacciato
dalla guerra: sotto la direzione di [Tamburini](tamburinig.htm) e di
[Nalli](nalli.htm), e poi dal novembre 1942 come direttrice della
[Biblioteca nazionale di Napoli](/aib/stor/teche/na-naz.htm) e
soprintendente alle biblioteche della Campania e della Calabria si
occupò del trasporto dei materiali librari nei vari ricoveri dislocati
sul territorio campano: le trepidazioni, le speranze, i timori di quegli
anni rivivono, in particolare, in *Vicende della Biblioteca nazionale di
Napoli: diario di guerra 1943-1945*, edito nel 1980.\

Negli anni Cinquanta e Sessanta organizzò varie mostre bibliografiche,
per il cinquantesimo anniversario della morte di Verdi (1951), per le
celebrazioni agostiniane (1954), sui papiri ercolanesi (1954), per le
onoranze a Cervantes (1959), sui periodici napoletani nel centenario
dell'Unità (1960), per il IV centenario del Concilio di Trento (1963),
sulle opere di Dante per il VII centenario della nascita (1965), per il
centenario della nascita di Croce (1966), per le onoranze a Vico nel III
centenario della nascita (1968).\
Nominata nel Comitato direttivo del Centro nazionale per il catalogo
unico delle biblioteche italiane, istituito nel 1951, intensificò la
catalogazione anche di fondi antichi, implementando il catalogo
alfabetico generale che confluì nel *Primo catalogo collettivo delle
biblioteche italiane* (1962). Inaugurò le nuove sale della Biblioteca
nazionale, realizzò il «Bollettino delle nuove accessioni» (1957), portò
alla pubblicazione nella collana «Indici e cataloghi» il primo volume
del catalogo dei manoscritti greci (1962), compilato da [Gino
Pierleoni](pierleoni.htm), e impiantò un piccolo laboratorio di
legatoria e di primo restauro (1962).\
Rivitalizzò la Soprintendenza bibliografica per la Campania e la
Calabria, allestendo mostre, impiantando sezioni per ragazzi,
sviluppando la rete di prestito, formando il personale bibliotecario, e
si attivò per il Servizio nazionale di lettura, conseguendo risultati
oltremodo incoraggianti.\
Collocata a riposo nell\'ottobre del 1967 proseguì gli studi con
relazioni a convegni e contributi in volumi dedicati alla storia del
libro, alla miniatura, ai problemi delle biblioteche, alla memoria di
eruditi, bibliofili e bibliotecari. Pubblicò ancora le *Linee di
biblioteconomia e bibliografia* (1971, 2ª ed. 1973) -- seguite dalle
*Nuove linee di biblioteconomia e bibliografia* (1982, 4ª ed. 1991) --,
la *Breve guida per il bibliotecario della biblioteca pubblica* (1974)
e, ancora nel 1974, a dispetto della dolorosa infermità, per le edizioni
Ricciardi, *La Biblioteca nazionale \"Vittorio Emanuele III\" di
Napoli*.\
Dal 1952 al 1972, inoltre, insegnò Biblioteconomia alla Scuola di
perfezionamento per bibliotecari e archivisti dell\'Università di Napoli
e, in seguito, nella Facoltà di magistero dell\'Università di Salerno,
svolgendo spesso le lezioni nella stessa Biblioteca con l\'ausilio di
dispense dattiloscritte ed esercitazioni pratiche.\
Socia dell\'Associazione italiana biblioteche almeno dal 1934, nel
dopoguerra promosse la costituzione della [Sezione della Campania e
della Calabria](/aib/stor/sezioni/cam.htm), di cui fu presidente
ininterrottamente dal 1948 al 1976 (poi presidente onoraria e
consigliere, fino al 1979). Fece parte inoltre del [Consiglio
direttivo](/aib/stor/cariche51.htm) dal 1951 al 1960 (nel 1955-1957 come
vicepresidente nazionale) e del [Collegio dei
probiviri](/aib/stor/cariche69.htm) nel triennio 1972-1975. Nel 1979 fu
nominata socia d\'onore.\
Fu anche socia dell\'Accademia Pontaniana di Napoli, dell\'Accademia
Etrusca di Cortona, dell\'Accademia Cosentina, dell\'Accademia di
archeologia, lettere e belle arti di Napoli (presidente dal 1973 al
1975), della Società napoletana di storia patria, della Deputazione di
storia patria della Calabria e di quella di Terra di Lavoro. Fece parte
del Consiglio superiore delle accademie e biblioteche dal 1962 al 1966 e
nel 1968 fu insignita della medaglia d\'oro per i benemeriti della
cultura.\
Le sue carte sono conservate alla Biblioteca nazionale di Napoli.

Vincenzo Trombetta

*Ritratti* \[*Guerriera Guerrieri*\]. «Almanacco dei bibliotecari
italiani», 1968, p. 69, con una fotografia.

*L\'opera di Guerriera Guerrieri*. Napoli: Industria tipografica
artistica, 1976. 70 p., con elenco degli scritti.

Renzo Frattarolo. *La grande Guerriera*. «Accademie e biblioteche
d\'Italia», 44 (1976), n. 3, p. 190-191.

Giuseppina Serino. *Guerriera Guerrieri soprintendente bibliografica*.
«Accademie e biblioteche d\'Italia», 44 (1976), n. 6, p. 453-455.

Ernesto Giangrasso. *Ricordo di Guerriera Guerrieri*. «Annuario /
Accademia etrusca di Cortona», 19 (1980-1981), p. 369-380, tav.

Salvatore Basile. *Ricordo di due benemeriti collaboratori* \[*Guerriera
Guerrieri e Mario Rotili*\]. «Samnium», 54 (1981), n. 1/2, p. 93-98.

Ernesto Giangrasso. *Ricordo di Guerriera Guerrieri*. «Bollettino
d\'informazioni AIB», 21 (1981), n. 4, p. 214-216.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 105-106 (voce di Giorgio De Gregori).

Massimo Fittipaldi. *Una direttrice di spicco: in memoria di Guerriera
Guerrieri*. (Tra archivi e biblioteche). «Napoli nobilissima», 5ª serie,
5, n. 1/2 (gen./apr. 2004), p. 61-64, con una fotografia.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 248-249.

Vincenzo Trombetta. *Guerriera Guerrieri*. In: *Dizionario biografico
dei soprintendenti bibliografici (1919-1972)*. Bologna: Bononia
University Press, 2011, p. 354-361, con bibliografia.

Fiammetta Sabba. *Tra bibliografia e documentazione: la proposta di
Guerriera Guerrieri per un catalogo collettivo dei periodici*. «Nuovi
annali della Scuola speciale per archivisti e bibliotecari», 34 (2020),
p. 233-255.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2022-08-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/guerrieri.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
