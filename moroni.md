![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Moroni, Alessandro

(Roma 2 aprile 1844 -- Roma 10 gennaio 1915)
:::

Conte, laureato in lettere, bibliofilo e studioso di cose romane, fu
ammesso nella carriera delle biblioteche governative dal 1º gennaio
1884, con la nomina a custode consegnatario della Biblioteca
Vallicelliana di Roma, quando già godeva fama di erudito. Nel settembre
dello stesso anno passò, come vicebibliotecario, alla Biblioteca
Casanatense.\
Promosso bibliotecario di 3ª classe dal marzo 1886, dal luglio dello
stesso anno assunse la direzione della [Biblioteca universitaria di
Catania](/aib/stor/teche/ct-uni.htm). La sua direzione fu apprezzata per
l\'istituzione di una sala riservata e dell\'esposizione dei periodici
in corso, per i lavori al catalogo generale e poi per quelli di
ampliamento dell\'aula magna.\
Poi, dalla primavera 1888, fu nominato direttore della [Biblioteca
universitaria di Napoli](/aib/stor/teche/na-uni.htm). Dal principio del
1892 fu promosso bibliotecario di 2ª classe .\
Dal giugno 1894 alla morte diresse la [Biblioteca universitaria
Alessandrina](/aib/stor/teche/rm-uni.htm) di Roma. Con l\'abolizione
della qualifica di prefetto fu inquadrato come bibliotecario di 5ª
classe e poi promosso dal giugno 1900 alla 4ª classe, con la riforma del
1904 alla 3ª classe e dal gennaio 1906 alla 2ª classe. All\'Alessandrina
costituì il fondo Leopardiano, acquistando nel 1907 la raccolta formata
dal libraio Attilio Nardecchia e integrandola con altro materiale, e
quello Carducciano.\
Fu autore di numerosi scritti, soprattutto di curiosità storiche romane,
tra i quali si ricorda in particolare, in campo bibliografico, il *Nuovo
catalogo delle opere edite ed inedite dell\'abate Francesco Cancellieri,
con un ragionamento su la vita e gli scritti del medesimo* (Roma 1881).
Dal 1883 fu socio della Società romana di storia patria.\
La sua biblioteca venne venduta all\'asta in due *tranches* nel 1920 e
1922 dalla libreria Nardecchia e i manoscritti furono in parte
acquistati dalla Biblioteca nazionale di Roma.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1027.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 177 (che lo dice per errore nato nel 1884).

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 179.

\[Adriano Tilgher?\]. *La morte del conte Alessandro Moroni*. «La
concordia», 2, n. 12 (12 gen. 1915), p. 4.

\[Salomone Morpurgo?\]. *Alessandro Moroni*. «Bollettino delle
pubblicazioni italiane ricevute per diritto di stampa dalla Biblioteca
nazionale centrale di Firenze», n. 170 (feb. 1915), p. vj (che indica
come anno di nascita il 1843).

\[*Notizia della morte*\]. «Giornale storico della letteratura
italiana», 66 (1915), n. 198, p. 308.

E. R. \[Enrico Rostagno\]. *In memoriam: Alessandro Moroni, Domenico
Gnoli, Edoardo Alvisi*. «Rivista delle biblioteche e degli archivi», 27
(1916), n. 1/5, p. 78-79.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 276 (che lo dice nato nel 1854 e non ne indica la
morte).

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 386 (che indica come data di nascita il 3
aprile).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 269.

Giovanni Rita. *Leopardi in Alessandrina (1907-1941)*. In: Biblioteca
universitaria Alessandrina. *Catalogo del fondo leopardiano*, a cura di
Fiorella De Simone e Adriano Santiemma. Roma: De Luca, 1998, p. 17-52.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 128-129 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 312 (che indica come data di nascita il
3 aprile e fa iniziare il suo lavoro alla Biblioteca nazionale di Roma
dal 1874, con Bonghi, con trasferimento alla Casanatense nel 1880).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/moroni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
