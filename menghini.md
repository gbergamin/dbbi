![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](menghini.jpg){height="250"}

## Menghini, Mario

(Roma 3 maggio 1865 -- Roma 12 febbraio 1945)

Laureato in giurisprudenza all\'Università di Roma, entrò dal 1º ottobre
1888 nella carriera delle segreterie universitarie, lavorando però in
vari uffici del Ministero della pubblica istruzione o, con incarichi
speciali, nelle biblioteche. Nel 1891 venne comandato all\'Università di
Modena e in questo periodo, frequentando la Libreria Zanichelli di
Bologna, conobbe Severino Ferrari e per suo tramite il Carducci, di cui
fu poi fino alla sua morte devoto amico e collaboratore.\
Dal 1893 al 1896 fu comandato alla Biblioteca nazionale di Roma, come
sottobibliotecario.\
Tornò al Ministero nella primavera del 1896, al gabinetto del
sottosegretario Tancredi Galimberti e dei suoi successori.\
Dal marzo 1898 lavorò alla Biblioteca Casanatense per l\'edizione dei
manoscritti leopardiani (e in particolare dello *Zibaldone*), per conto
della Commissione nazionale presieduta dal Carducci, che nel 1893 lo
aveva voluto anche tra i membri della Commissione per i testi di
lingua.\
Venne poi comandato ancora, dal maggio 1899 fino almeno al 1906, alla
Biblioteca nazionale di Roma. Nel dicembre 1908 venne promosso
segretario di 1ª classe.\
Dal 10 novembre 1923 fu nominato conservatore del Museo, Archivio e
Biblioteca del Risorgimento, che sotto la sua direzione ebbe un grande
sviluppo sia con l\'acquisizione di fondi e documenti sia con
l\'allestimento di vari cataloghi e altri strumenti di ricerca. Venne
collocato a riposo con il 1º luglio 1933.\
Fu anche socio fondatore della Società nazionale per la storia del
Risorgimento, membro della Commissione centrale per le biblioteche
presso il Ministero della pubblica istruzione alla sua istituzione, dal
1927 al 1929, e fece parte del comitato organizzatore della Mostra
storica romana tenuta nel 1929 per il I Congresso mondiale delle
biblioteche e di bibliografia e della Mostra delle biblioteche italiane
del 1934.\

Socio della Società bibliografica italiana dal 1906 al 1908, fece parte
del [Comitato promotore](/aib/stor/cariche30.htm) dell\'Associazione
italiana biblioteche e ne fu socio dalla fondazione (1930) fino al
1936.\
Studioso di storia della letteratura italiana, di tradizioni popolari e
poi soprattutto di storia del Risorgimento, curò l\'edizione nazionale
degli scritti di Mazzini, di cui pubblicò fino al 1943 106 volumi
compreso un vasto *Epistolario*, e diresse la sezione relativa al
Risorgimento dell\'*Enciclopedia italiana*, oltre a dare il suo
contributo ad altre iniziative editoriali legate al Carducci, a Ernesto
Nathan e poi a Gentile.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 261 (che lo dice nato a Urbino).

Massimo Petrocchi. *Mario Menghini*. «Rassegna storica del
Risorgimento», 35 (1948), n. 2/4, p. 248-249.

*[Menghini,
Mario](https://www.treccani.it/enciclopedia/mario-menghini_%28Enciclopedia-Italiana%29/)*.
In: *Enciclopedia italiana di scienze, lettere ed arti*, *1938-1948*
\[*Seconda appendice, I-Z*\]. Roma: Istituto della Enciclopedia
italiana, 1949, p. 283.

Cristina Arcamone Barletta. *Ricordo di Mario Menghini*. «Accademie e
biblioteche d\'Italia», 23 (1955), n. 1, p. 37-39, con un ritratto.

Emilia Morelli. *Mario Menghini*. «Rassegna storica del Risorgimento»,
42 (1955), n. 4, p. 663-664.

Alberto M. Ghisalberti. *Mario Menghini*. «Strenna dei romanisti», 1955,
p. 222-231, con l\'elenco delle sue pubblicazioni e una fotografia.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 197.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 124-125 (voce di Giorgio De Gregori).

Giosue Carducci - Mario Menghini. *Carteggio (ottobre 1888-aprile
1904)*, a cura di Torquato Barbieri. Modena: Mucchi, 2000. 195 p.: tav.
(Edizione nazionale delle opere di Giosue Carducci. 4: Epistolario.
Carteggi).

Roberto Pertici. [*Menghini,
Mario*](http://www.treccani.it/enciclopedia/mario-menghini_(Dizionario-Biografico)/).
In: *Dizionario biografico degli italiani*. Vol. 73. Roma: Istituto
della Enciclopedia italiana, 2009, p. 478-480.

Immagine tratta da *Accademie e biblioteche d\'Italia*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-09-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/menghini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
