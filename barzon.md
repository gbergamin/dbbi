![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](barzon.jpg)

## Barzon, Antonio

(Padova 22 luglio 1881 -- Padova 23 luglio 1963)

Sacerdote, ordinato nel 1904, dopo gli studi al Seminario di Padova,
insegnò nel Collegio vescovile di Thiene e nelle scuole del Seminario.
Conseguita la laurea in lettere nell\'Università di Padova, insegnò
materie letterarie nelle scuole medie di Padova. Dal 1922 al 1941 fu
parroco di S. Maria dei Servi, continuando a insegnare religione nelle
scuole.\
Nominato nel 1941 canonico del Duomo di Padova, diresse dal 1942 alla
morte la Biblioteca capitolare di Padova e l\'Archivio storico
diocesano. In quegli anni fu anche professore di filosofia all\'Istituto
Barbarigo, poi dal 1944 al 1946 preside della Scuola media di Piove di
Sacco e quindi fino al 1950 insegnante di storia dell\'arte nel
Seminario di Padova.\
Come direttore della Biblioteca capitolare si dedicò particolarmente
alla raccolta dei manoscritti, curando nel 1950 una mostra di codici
miniati di cui fu pubblicato il catalogo, e avviò una nuova
catalogazione su basi più moderne. Durante la Seconda guerra mondiale
curò lo sfollamento del materiale più prezioso della Biblioteca e di
opere d\'arte della Cattedrale.\
Nel 1959 curò la miscellanea di studi in onore di monsignor Giuseppe
Bellini (*Libri e stampatori in Padova*, Padova: Tipografia Antoniana,
1959), che comprende alcuni suoi contributi. Fu autore inoltre di
numerosi lavori di storia dell\'arte e dei monumenti di Padova, di
storia ecclesiastica e di agiografia, tra i quali il volume *Padova
cristiana: dalle origini all\'anno 800* (Padova: Tipografia Antoniana,
1955, nuova ed. 1979). Scrisse anche inni e altre composizioni per
musica.\
Socio dell\'Associazione italiana biblioteche almeno dal 1950, venne
eletto nel Comitato regionale della [Sezione del Veneto
orientale](/aib/stor/sezioni/ven-or.htm) per il periodo 1953-1957.\
Un fondo di sue carte è conservato nell\'Archivio storico diocesano di
Padova.

Alberto Petrucciani

G. E. F. \[Giorgio Emanuele Ferrari\]. *Antonio Barzon*. (Figure
scomparse). «Lettere venete», n. 9/12 (gen.-dic. 1963), p. 194.
Pubblicato nel 1964.

Antonio Barzon. *Pagine sparse: raccolta di articoli, memorie,
testimonianze*. Padova: Tipografia del Seminario di Padova, \[1965\].
118 p.: ill. Contiene anche i necrologi apparsi sulla stampa e un elenco
di *Pubblicazioni varie di mons. Antonio Barzon*, p. 111-118.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2020-04-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/barzon.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
