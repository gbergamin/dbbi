![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pinto.jpg){height="250"}

## Pinto, Olga

(Avzianopetrovsk, Russia, 18 settembre 1903 -- Roma 28 settembre 1970)

Apparteneva a una famiglia di origini romane trasferitasi in Russia, col
nonno Michelangelo, prima del 1860, ma il padre Michele rientrò in
Italia con la famiglia dopo il 1917, e fu tra l\'altro direttore della
Biblioteca dell\'ENIT. Studiò presso la Scuola orientale
dell\'Università di Roma e la Scuola di lingue slave e orientali viventi
dell\'Istituto per l\'Europa orientale e si laureò nel 1927 con una tesi
sulle biblioteche arabe nell\'età degli Abbasidi, di cui pubblicò
un\'ampia sintesi l\'anno successivo sulla rivista «La bibliofilia».
Mantenne sempre viva la passione per gli studi orientali, pubblicando
vari contributi riguardanti soprattutto la storia del libro e delle
biblioteche nel mondo arabo, e i rapporti con l\'Università di Roma,
dove lavorò dal 1928 come coadiutrice non di ruolo nella Scuola
orientale.\
Entrò nella carriera delle biblioteche governative il 16 febbraio 1933,
come bibliotecaria aggiunta, destinata alla Biblioteca nazionale di
Firenze, dove si occupò della catalogazione dei manoscritti orientali.
Dopo sei mesi ottenne il trasferimento alla Biblioteca nazionale
centrale di Roma, nella quale diresse il Centro nazionale di
informazioni bibliografiche e fu negli anni Cinquanta vicedirettrice.\
Conseguita nel 1935 la libera docenza in Bibliografia, fu incaricata
dell\'insegnamento della materia nella Facoltà di lettere fino al 1957.\
Nel 1951-1952 fu anche direttrice dei servizi bibliografici e
documentari del Consiglio nazionale delle ricerche.\
Nel 1962 assunse la direzione della [Biblioteca dell\'Istituto di
archeologia e storia dell\'arte](/aib/stor/teche/rm-arc.htm), che
mantenne fino al collocamento a riposo, nel 1968. Dal 1962 al 1966 fece
parte del Consiglio superiore delle accademie e biblioteche.\
Si distinse per una serie di pubblicazioni di carattere bibliografico o
manualistico: nel 1935 *Bibliografie nazionali*, primo volume
dell\'«Enciclopedia del libro» pubblicata da Mondadori (con una seconda
edizione nel 1951 da Olschki), e la quarta edizione riveduta, con
[Giuseppe Fumagalli](fumagalli.htm), del Manuale Hoepli di
*Bibliografia*; nel 1936 il *Manuale del bibliotecario delle piccole e
medie biblioteche*, nel 1947 la *Guida bibliografica per lo studente di
lettere e di magistero*. Nel campo della catalogazione dei periodici,
pubblicò per il Primo Congresso mondiale delle biblioteche e di
bibliografia del 1929 una sorta di glossario multilingue intitolato
*Termini d\'uso nelle bibliografie dei periodici: saggio compilato in 38
lingue*, e curò poi nel 1958 *A union list of American periodicals in
Italy* e nel 1967 l\'*Elenco dei periodici correnti di scienze umane
posseduti dalle biblioteche di Roma*. Postuma uscì la sua opera forse
più nota, *Nuptialia: saggio di bibliografia di scritti italiani
pubblicati per nozze dal 1484 al 1799* (Firenze 1971).\

Partecipò a numerosi congressi nazionali e internazionali e compì anche
viaggi di studio all\'estero: nel 1936 negli USA, con un finanziamento
dalla Rockefeller Foundation, per 6 mesi (su cui pubblicò una relazione
in «Accademie e biblioteche d\'Italia»), e nel 1949 nei paesi
scandinavi.\
Socia dell\'Associazione italiana biblioteche dalla fondazione (1930),
partecipò abitualmente ai suoi congressi e dal 1960 al 1970 fu membro
del [Comitato regionale](/aib/stor/sezioni/laz.htm) della Sezione Lazio
(segretaria dal 1961, vicepresidente dal 1964 e presidente dal 1967).
Alla morte lasciò alcuni suoi libri di interesse professionale alla
Biblioteca dell\'AIB.

Lorenzo Mancini

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 726; 6ª ed., ivi, 1957, p. 434.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1218.

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 157.

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p. 766;
\[2ª ed. aggiornata\], Milano: IGAP, 1966, p. 422.

*Ritratti* \[*Olga Pinto*\]. «Almanacco dei bibliotecari italiani»,
1969, p. 138, con una fotografia.

Laura De Felice. *Ricordo di Olga Pinto*. «Bollettino d\'informazioni
AIB», 10 (1970), n. 3, p. 173-176.

Francesco Gabrieli. *Ricordo di Olga Pinto (1903-1970)*. «Almanacco dei
bibliotecari italiani», 1971, p. 77-78.

*Lui, chi è?* Torino: Editrice torinese, \[1969\], vol. 2, p. 405; 2ª
ed., ivi, \[1971?\], vol. 2, p. 706.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 145-146 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 362-363.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-11, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pinto.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
