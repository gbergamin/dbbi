![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Dragone, Pasquale

(Bitonto BA 15 maggio 1890 - Matera 7 aprile 1972)
:::

Laureato in giurisprudenza all\'Università di Bari nel 1927, dopo aver
peregrinato tra vari atenei (a Roma dal 1910 al 1912, a Bologna dal 1912
al 1915, poi a Ferrara), si trasferì da quell\'anno a Matera,
esercitando la professione di avvocato.\
Promosse l\'istituzione della Biblioteca provinciale di Matera, nel
1933, cedendo alla Provincia la propria biblioteca di famiglia,
costituita soprattutto da classici e opere giuridiche.\
Nominato nell\'ottobre 1933 primo direttore della Biblioteca, che aprì
al pubblico nel 1937, vi si dedicò con entusiasmo e passione, come
ricorda [Francesco Barberi](barberi.htm) che era allora Soprintendente
bibliografico per la Puglia e la Lucania: «un quarantacinquenne gerarca
(ma ostentatamente maledico del regime), fiero carducciano per avere
studiato a Bologna, lettore ingordo e superficiale, disordinato
bibliomane, acceso di zelo missionario per la cultura. Ha scoperto la
propria vocazione nella biblioteconomia, di cui fino a ieri ignorava
l\'esistenza; è orgoglioso di apprenderla da me: studia le regole di
catalogazione, mi prega di rivedergli le schede, pone dei quesiti, mi
chiama maestro. Persino al ristorante mi bombarda di domande, saltando
di palo in frasca, allo scopo d\'immagazzinare nozioni e di poter domani
dirsi bibliotecario al pari degli altri».\
Diede notevole sviluppo alla Biblioteca tramite donazioni da varie
famiglie della città e sussidi del Ministero della pubblica istruzione e
acquisendo raccolte librarie minori della città e residui nuclei di
libri antichi provenienti dalle soppressioni conventuali che si
trovavano in abbandono in vari comuni. «Da me informato e incoraggiato -
scrive Barberi -, il direttore della Provinciale di Matera Pasquale
Dragone, forte dei suoi imprecisati ma certamente ampi poteri di
gerarca, con un camion della Federazione e due militi si è presentato in
orbace e stivaloni in cinque comuni della provincia e *manu militari* ha
portato via da scuole e municipi resti di biblioteche conventuali, che
ha trasferito nella sua. Questa, pertanto, che non aveva un solo libro
antico, si è arricchita di colpo di una quarantina d\'incunaboli
\[\...\] e di centinaia di cinquecentine, orgoglio del bibliotecario
neofita».\
Fu anche presidente della Federazione provinciale degli agricoltori e,
per qualche tempo, preside della Provincia di Matera.\
Nel novembre 1943 dovette abbandonare la Biblioteca perché epurato per
le sue responsabilità nel regime fascista, ma ne riprese la direzione
dal gennaio 1946. Collocato a riposo per limiti d\'età nel 1960, venne
trattenuto in servizio fino alla fine del 1962 per attendere l\'esito
del concorso per il nuovo direttore.\
Aderì all\'Associazione italiana biblioteche nel dopoguerra,
intervenendo alla prima assemblea della [Sezione di
Bari](/aib/stor/sezioni/pug.htm), che comprendeva anche la Basilicata, e
venne eletto nel Comitato regionale provvisorio 1948-1950 e designato a
rappresentare la Sezione nell\'Assemblea di Palermo che approvò il nuovo
[Statuto](/aib/stor/statuto48.htm) dell\'Associazione. Venne rieletto
nel Comitato regionale per i trienni 1950-1953, 1953-1957, 1957-1961 e
1961-1963.\
Nel 1959 venne insignito della medaglia d\'oro dei benemeriti della
cultura. Al principio degli anni Sessanta fu tra i promotori
dell\'istituzione di una Deputazione di storia patria per la Lucania e
fu nominato tra i deputati alla sua costituzione, nel 1964.

Alberto Petrucciani

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 29, 40.

Raffaele Lamacchia. *I cinquant\'anni della Biblioteca provinciale di
Matera*. «Bollettino della Biblioteca provinciale di Matera», n. 13
(1987), p. 3-14.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-27, ultimo aggiornamento 2020-04-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/dragone.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
