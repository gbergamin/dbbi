![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](manis.jpg){height="250"}

## Manis, Fanny

(Cagliari 20 dicembre 1859 -- Poggibonsi SI 22 luglio 1943)

Insegnò nei corsi preparatori alle scuole normali, come incaricata a
Trapani nel 1886, poi di ruolo dal 1º luglio 1888 a Forlì, venendo
promossa maestra effettiva dal 1890 e maestra di prima classe dal 1893.
Aveva probabilmente conseguito il diploma dell\'Istituto superiore di
magistero, inizialmente non equiparato alla laurea.\
Dal 1º marzo 1894 fu comandata alla Biblioteca nazionale centrale di
Firenze e dal 1º febbraio 1896 passò nella carriera delle biblioteche
governative, come sottobibliotecaria di 4ª classe, restando nella stessa
biblioteca.\
Lavorò sempre, a quanto pare, alla Biblioteca nazionale di Firenze,
stringendo particolare amicizia con [Fortunato Pintor](pintor.htm) e poi
con [Teresa Lodi](lodi.htm). Venne promossa sottobibliotecaria di 3ª
classe dal dicembre 1897 e di 2ª classe dal giugno 1917, poi
bibliotecaria con la riforma delle carriere del 1919.\
Nel 1924 il Ministero dispose il suo collocamento a riposo, poi
rientrato per l\'intervento del direttore [Bruschi](bruschi.htm) e per
quello di Pintor su Gentile, allora ministro.\
Nel settembre 1932 subì un incidente e andò a riposo, su sua domanda,
dal 1º febbraio 1933.\
Socia della Società bibliografica italiana dal 1897 fino almeno al 1911,
aderì all\'Associazione italiana biblioteche dalla sua costituzione nel
1930.\
Fu autrice di una biografia della giovane mazziniana Lina Brusco-Onnis
(1934), curò un\'edizione delle *Ultime lettere di Jacopo Ortis* (1888)
del Foscolo, su cui pubblicò anche un saggio, e collaborò con il
[Mazzatinti](mazzatinti.htm), che aveva conosciuto quando insegnava a
Forlì e di cui compilò dopo la morte la bibliografia degli scritti.

Alla Biblioteca nazionale centrale di Firenze lavorò nel 1902, con un
comando, anche la sorella **Annetta Manis** (Firenze? 23 ottobre
1869-Firenze giugno 1958), sposata nel 1912 col filologo Benedetto
Soldati, insegnante di lingua e lettere italiane nelle scuole normali,
di ruolo dal 1896, a Forlì, Firenze, Torino e poi Roma.\
Annetta, autrice di vari studi di critica letteraria, pubblicò un
opuscolo commemorativo della sorella a un anno dalla morte.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 935 (che la dice nata il 23
dicembre 1858).

*Poetesse e scrittrici*, a cura di Maria Bandini Buti. Roma: Istituto
editoriale italiano Bernardo Carlo Tosi, 1941 (Enciclopedia biografica e
bibliografica italiana; 6), vol. 1, p. 373 (che la dice nata a Firenze
il 23 dicembre 1858 e scrive che «morì verso il 1920»).

Anna Manis Soldati. *Fanny Manis: in memoriam*. Torino: edizione
privata, 1944. 14 p., con una fotografia (da cui sono desunti i dati
relativi alla nascita e alla morte, anche se nei ruoli ministeriali
risulta sempre nata il 23 dicembre 1858).\

*Lutto a Firenze*. «Il pensiero mazziniano», 13 (1958), n. 6, p. 8.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 195.

*Giovanni Gentile e il Senato: carteggio (1895-1944)*. Soveria Mannelli:
Rubbettino, 2004, p. 382 (lettera di Fortunato Pintor a Gentile dell\'11
febbraio 1924).

*In memoria di Giuseppe Mazzatinti: studi immagini repertori*, a cura di
Mario Squadroni; prefazione di Attilio Bartoli Langeli. \[Perugia\]:
Soprintendenza archivistica per l\'Umbria, 2006, in particolare p.
23-46.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-29, ultimo aggiornamento 2022-12-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/manis.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
