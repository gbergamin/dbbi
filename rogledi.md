![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Rogledi Manni, Teresa

(Orte VT 21 novembre 1908 -- Roma 9 ottobre 1994)
:::

Nata Manni, laureata in lettere nel 1933 all\'Università di Roma con una
tesi su Claudiano, lavorò come collaboratrice esterna alla Biblioteca
Vaticana già dal novembre 1932, per la redazione dello schedario
alfabetico dei manoscritti (il cosiddetto \"Catalogo Bishop\").\
Entrò nella carriera delle biblioteche governative dal 16 luglio 1934,
tra i vincitori del concorso per bibliotecario aggiunto, destinata alla
Biblioteca Medicea Laurenziana di Firenze. Venne poi trasferita, dal
gennaio 1936, alla Biblioteca nazionale centrale di Roma, dove venne
incaricata della catalogazione dei manoscritti sessoriani.\
Dal gennaio 1940 fu trasferita alla Biblioteca Braidense di Milano,
continuando però anche nella nuova sede a dedicarsi in parte alla
catalogazione dei manoscritti sessoriani. Dal 1º agosto 1941 venne
trasferita alla direzione della [Biblioteca universitaria di
Pavia](/aib/stor/teche/pv-uni.htm), vacante per la morte di [Agata Lo
Vasco](lovasco.htm), che lasciò nel marzo 1942 per tornare alla
Biblioteca Braidense.\
Alla Braidense svolse fra l\'altro le funzioni di ispettore della
Soprintendenza bibliografica annessa alla biblioteca, insegnò nei corsi
di preparazione per le biblioteche popolari, collaborò alle attività di
protezione del materiale di pregio dai rischi bellici e dal maggio 1943
lavorò per un periodo alla Biblioteca del Vittoriale. Dal 1944,
rientrata in Braidense, si occupò degli acquisti e dal novembre 1945
ebbe l\'incarico della vicedirezione. Nel giugno 1948 fu promossa
bibliotecaria di 1ª classe e nel gennaio 1951 direttore di biblioteca di
3ª classe.\
Nel giugno 1952 fu nominata Soprintendente bibliografico per la
Lombardia, funzione che venne allora staccata dalla direzione della
Braidense. Ottenne poi le promozioni a direttore di biblioteca di 2ª
classe (luglio 1961) e di 1ª classe (febbraio 1963). Come soprintendente
curò soprattutto la tutela del materiale antico e di pregio e i corsi di
formazione professionale.\
Lasciò la Soprintendenza prima del trasferimento alla Regione (1º aprile
1972), diventando ispettore centrale del Ministero. Venne collocata a
riposo con il 1º aprile 1973.\
Partecipò al III Congresso nazionale dell\'AIB (Bari 1934) e compare nei
successivi elenchi dei soci. Nel dopoguerra aderì alla sua
ricostituzione, nel 1947, e partecipò quasi sempre ai suoi congressi
negli anni Cinquanta e Sessanta. Nel 1954 venne eletta nel Comitato
regionale della [Sezione Lombardia](/aib/stor/sezioni/lom.htm) dell\'AIB
e poi confermata per altri tre mandati, fino al 1967 (o 1969). Fu
inoltre inviata come rappresentante dell\'Associazione italiana ad
alcuni congressi dei bibliotecari svizzeri nei primi anni Sessanta.\
Collaborò occasionalmente al «Bollettino d\'informazioni AIB» e
all\'«Almanacco dei bibliotecari italiani». Nel 1980 pubblicò, da
Olschki, il suo lavoro più importante, *La tipografia a Milano nel XV
secolo*, repertorio degli incunaboli stampati nella capitale lombarda.

Alberto Petrucciani

*Lui, chi è?* Torino: Editrice torinese, \[1969\], vol. 2, p. 503; 2ª
ed., ivi, \[1971?\], vol. 2, p. 888.

Laura Zumkeller. *Teresa Rogledi Manni*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 508-513, con l\'elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-24, ultimo aggiornamento 2021-03-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rogledi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
