![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](martinetti.jpg){height="250"}

## Martinetti, Corrado

(Sarzana SP 1º gennaio 1872 - Sarzana SP 21 febbraio 1953)

Impiegato del Comune di Sarzana e poeta, si adoperò per la fondazione
della Biblioteca comunale di Sarzana, che riunì i fondi librari dei
conventi soppressi, dell\'Ospedale civile di San Bartolomeo e della
Società di mutuo soccorso e venne aperta nel 1899. In occasione
dell\'apertura ne pubblicò il catalogo a stampa (*Catalogo della
Biblioteca comunale di Sarzana*, Sarzana: Tipografia Lunense, 1899),
accompagnato dal Regolamento, che prevedeva l\'apertura il giovedì e la
domenica mattina e il prestito.\
In precedenza, per l\'Esposizione circondariale tenuta alla Spezia nel
1887, aveva pubblicato un indice delle pergamene, dei codici e dei
documenti più antichi, che andarono a far parte del patrimonio della
Biblioteca fino al 1967, per essere poi trasferiti all\'Archivio storico
del Comune di Sarzana.\
Rimase direttore della Biblioteca fino almeno al 1951, curandone in
particolare il trasferimento e la riorganizzazione nel 1930 e poi ancora
nel 1939, in un nuovo edificio scolastico, nel periodo in cui era
commissario prefettizio della città Carlo Alberto Biggini. Nella nuova
sede introdusse un catalogo a volumetti di tipo Staderini e un magazzino
con scaffalatura metallica e vennero incrementati gli acquisti.\
Durante il periodo bellico si impegnò nelle attività di protezione della
Biblioteca, che subì gravi danni e perdite per l\'occupazione e il
saccheggio della sede da parte dell\'esercito tedesco e per
bombardamenti e incendi. Si era però potuto mettere in salvo il
materiale più antico e pregiato.\
Risulta tra i soci della Sezione di Genova dell\'Associazione italiana
biblioteche nel 1949.\

Oltre a parecchie raccolte di versi, a partire dal 1905, pubblicò una
breve guida di Sarzana (1949) e, poco prima della morte, il volume *Mia
terra colorata di memorie* (Milano: Gastaldi, 1951; 2ª ed. Sarzana:
Biblioteca civica Corrado Martinetti, 1986), pure dedicato alla storia e
alle tradizioni della città.\
La Biblioteca comunale venne intitolata al suo nome nel dicembre 1956,
in previsione della riapertura, l\'anno seguente, in una nuova e
adeguata sede, dopo il periodo di difficile ripresa e di sistemazioni di
fortuna seguito alla guerra.

Alberto Petrucciani

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-18, ultimo aggiornamento 2020-05-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/martinetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
