![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](dotto.jpg){height="250"}

## Dotto, Anna Maria

(Palermo 1º febbraio 1919 -- Palermo 6 giugno 1994)

Laureata in lettere all\'Università di Palermo, svolse dal 1947 un
periodo di volontariato alla Biblioteca nazionale di Palermo e lavorò
poi dal gennaio 1951 per il Centro nazionale per il catalogo unico.\
Vinto il concorso per la carriera esecutiva, dal 1º settembre 1954 entrò
in ruolo come viceaiutante (poi aiutante aggiunta), destinata alla
Soprintendenza bibliografica di Palermo.\
Dal luglio 1963, per concorso, passò alla carriera di concetto, come
vice aiutobibliotecario, e nel maggio 1965 fu promossa alla qualifica di
aiutobibliotecario, con destinazione alla Biblioteca nazionale di
Palermo. Passata nel dicembre 1968 nella carriera direttiva, come
bibliotecario, due anni dopo fu promossa bibliotecario principale e nel
1976 direttore aggiunto di biblioteca. Per concorso fu poi inquadrata
nella qualifica di direttore di biblioteca nel ruolo a esaurimento dei
bibliotecari della carriera direttiva.\
Nel 1977 chiese e ottenne di essere trasferita alla Soprintendenza ai
beni librari di Palermo, presso la quale aveva iniziato la sua carriera.
Nel febbraio del 1984 fu collocata a riposo per raggiunti limiti di età,
con la qualifica di bibliotecaria di 1ª classe e la funzione di
soprintendente ai beni librari per la Sicilia occidentale.\
Per la collana «Sollecitazioni» dell\'AIB pubblicò *Bibliobus in
Sicilia* (Trieste, 1958); curò inoltre il *Catalogo degli incunabuli*
della Biblioteca nazionale di Palermo (ora Biblioteca centrale della
Regione Siciliana), pubblicato a cura del Centro di studi filologici e
linguistici siciliani nel 1971, e gli *Indici 1873-1972* dell\'«Archivio
storico siciliano», editi nel 1975.\
Socia dell\'Associazione italiana biblioteche dal 1954, partecipò a
molti dei congressi degli anni Cinquanta e Sessanta e fece parte del
Comitato regionale della [Sezione della Sicilia
occidentale](/aib/stor/sezioni/sic-oc.htm) dal 1964 al 1976.

Concetta Mineo

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1961, p. 275.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2003-02-02, ultimo aggiornamento 2021-12-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/dotto.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
