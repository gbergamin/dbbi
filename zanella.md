![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zanella.jpg){height="250"}

## Zanella, Alberta

(Torino 19 novembre 1947 -- Torino 18 febbraio 2009)

Dopo gli studi superiori al Liceo artistico di Torino, cominciò a
lavorare per il Politecnico di Torino come bibliotecaria part-time già
dal 1970 e si laureò in Architettura nel 1976 con una tesi su
*Informazione e/o cultura: ipotesi per un progetto di biblioteca
integrata*.\
Entrata in ruolo nel 1971 presso la Biblioteca centrale di Architettura
del Politecnico di Torino, diventerà negli anni Novanta funzionario di
biblioteca, avendo modo nel tempo di approfondire in particolare le
tematiche della catalogazione e della classificazione con la CDU.
Quest\'ultima, in particolare, era funzionale alla sistemazione a
scaffale aperto della biblioteca quale obiettivo condiviso, sin dalla
sua costituzione, con i direttori, i prof. Gabetti e Brino, e al suo
funzionamento e miglioramento lavorerà per tutta la sua carriera.\
L\'idea di una biblioteca a misura di utente, democratica e fonte di
informazione e cultura, la porterà a sviluppare i servizi di *reference*
e di *information literacy*, mentre nello stesso tempo la sua spontanea
vicinanza all\'utenza studentesca le farà intraprendere un percorso di
valorizzazione delle tesi di laurea, sia attraverso la creazione di uno
dei primi archivi elettronici, Webthesis, sia attraverso la promozione
di questo materiale e la sua rivalutazione come \"cristalli di
esperienza\" in convegni e dibattiti.\
Alternando il lavoro sul campo alla scrittura e alla collaborazione
scientifica e di ricerca con alcuni docenti di Architettura, è stata
autrice di vari articoli in libri e riviste del settore e di
pubblicazioni non solo relative a temi biblioteconomici. Fra tutti
ricordiamo la sezione da lei curata, dal titolo *La ricerca
bibliografica disciplinare: Architettura*, in *Andare in biblioteca*, a
cura di Paolo Messina (Bologna: Il Mulino, 1998, p. 165-174), e il più
recente e divulgativo libretto *Non più tesi per la tesi: consigli per
la stesura delle tesi di laurea*, da un\'idea di Alberta Zanella
(Torino: Celid, 2006), divertente esemplificazione di *modus operandi*
rivolto ai laureandi di Architettura.\

Nel corso della sua carriera ha svolto funzioni di rappresentanza in
convegni e manifestazioni e ha partecipato a vari gruppi di lavoro
esterni, tra i quali vanno ricordati in modo particolare l\'impegno
entusiasta per il CNBA (Coordinamento nazionale biblioteche di
architettura), di cui era vicepresidente al momento della scomparsa, e
l\'AIDIA (Associazione italiana donne ingegneri e architetti), di cui
era membro attivo per la sezione di Torino. È stata anche socia, dal
1986, dell\'Associazione italiana biblioteche. Inoltre, significativa
del suo interesse costante per la conservazione delle tesi di laurea è
stata la sua collaborazione con il Centro UNESCO di Torino, per
l\'Archivio tesi di laurea su Torino e il Piemonte, volto alla
valorizzazione del patrimonio artistico e umano della regione.\
La Biblioteca centrale di Architettura nel 2011 le ha dedicato la Sala
di lettura adiacente all\'ingresso principale, organizzata a scaffale
aperto.

Rossella Maria Fiorentino

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-09-13, ultimo aggiornamento 2021-02-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zanella.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
