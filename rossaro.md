![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rossaro.jpg){height="250"}

## Rossaro, Antonio

(Rovereto TN 8 giugno 1883 -- Rovereto TN 4 gennaio 1952)

Sacerdote, dopo gli studi medi al Collegio di S. Giuseppe a Volvera di
Torino completò quelli teologici al Seminario di Rovigo, dove fu
ordinato il 1º aprile 1911. Insegnò poi nel Collegio dell\'Angelo
custode a Rovigo.\
Irredentista accesamente antiaustriaco, anche per l\'origine familiare
(due zii erano stati garibaldini), fu animatore del gruppo di esuli
trentini a Rovigo e venne condannato in contumacia per alto tradimento
da un tribunale austriaco. A Rovigo fondò e diresse, dal gennaio 1917,
la rivista «Alba trentina», dedicata in larga misura alla partecipazione
dei trentini alla Grande guerra. La rivista, in gran parte scritta da
lui stesso, comprendeva articoli anche su temi letterari, di storia del
Risorgimento e di storia locale, o componimenti poetici, sempre in
chiave patriottica, ma diede soprattutto ampio spazio a testimonianze,
documenti e memorie, in particolare sui due personaggi-simbolo per
Rovereto, Damiano Chiesa e Fabio Filzi.\
Dal novembre 1920 trasferì la direzione della rivista a Milano, dove
insegnò all\'Istituto Bognetti, e poi dall\'ottobre del 1921 a
Rovereto.\
Il 16 novembre 1921 venne nominato direttore della Biblioteca civica di
Rovereto, che resse fino alla morte. Nelle ultime settimane della guerra
il materiale della Biblioteca (circa centomila pezzi fra libri e
opuscoli) era stato sfollato a Trento, rientrando nella primavera del
1919, ma dovette essere completamente ordinato e catalogato, in una
nuova sede. Oltre al catalogo alfabetico generale, iniziò un catalogo
per soggetto e un catalogo speciale per i manoscritti, compilandoli
interamente di persona. La Biblioteca venne riaperta il 30 marzo del
1923. Si adoperò intensamente e con passione per arricchire il
patrimonio della Biblioteca, con acquisti e particolarmente con
donazioni e lasciti, fra i quali, nei primi anni, le biblioteche Zenatti
e Sighele, oltre a importanti archivi come quello della giurisdizione
dei Conti di Lodron e quello della Congregazione di carità.
Nell\'attenzione a tutto ciò che riguardasse la città e il Trentino
istituì in seguito due sale dedicate alle opere e ai cimeli di A.
Rosmini (inaugurata nel 1939) e di R. Zandonai e raccolse, quasi
maniacalmente, materiale minore o non librario di ogni genere: libri e
quaderni di scuola, ricordi funebri e vecchie carte d\'identità,
fotografie, timbri, stemmi, ecc.\

Non compare nelle liste dei soci dell\'Associazione italiana biblioteche
ma durante il quinto convegno nazionale, tenuto a Bolzano e Trento dal
14 al 16 maggio 1938, ricevette a Rovereto, in visita, i congressisti.\
Anche dopo il rientro a Rovereto, dove tra l\'altro organizzò soccorsi
alla popolazione reduce dalla deportazione per il periodo bellico, aveva
continuato il suo impegno legato all\'esperienza della guerra, facendosi
promotore della realizzazione di vari monumenti e soprattutto lanciando,
nel 1922, l\'idea della Campana dei caduti, in cui coinvolse tutte le
nazioni belligeranti (venne fusa con i cannoni dei diversi eserciti e
\"battezzata\" con l\'acqua dei fiumi più rappresentativi del
conflitto). Fu anche tra i promotori del Museo storico della guerra.\
Salutò con favore il fascismo, fin dai primi tempi dopo la marcia su
Roma, per la sua impronta nazionalista, e vi rimase fedele fino alla
caduta (fu anche cappellano della Milizia), pur essendo drasticamente
contrario all\'alleanza con la Germania. Nel processo di epurazione,
dopo la Liberazione, venne assolto non essendoci particolari addebiti a
suo carico. Sembra piuttosto che, per i suoi ottimi rapporti con le
autorità (fra l\'altro la regina Margherita, Vittorio Emanuele e Umberto
di Savoia avevano presenziato a varie cerimonie legate alla Campana),
avesse ottenuto qualche provvedimento di clemenza per perseguitati
politici locali.\
Soprattutto negli ultimi anni lavorò intensamente a un dizionario degli
uomini illustri del Trentino, mettendo insieme un larghissimo spoglio di
notizie erudite, ma lasciandolo incompiuto; il materiale è ora
conservato nella Biblioteca civica. Scrisse anche una *Guida di Rovereto
e dintorni* (1937) e vari articoli di storia locale, versi e drammi, e
diresse l\'almanacco «El Campanom» (1926-1943) e, per qualche tempo, il
giornale cattolico «Il Popolo».\
In ambito professionale, pubblicò il catalogo degli incunaboli della
Biblioteca civica (1935), nella serie della Scuola di bibliografia
italiana di Reggio Emilia, e qualche articolo di presentazione della sua
attività, in «Accademie e biblioteche d\'Italia» (1934) e in riviste
trentine.\
Fu socio corrispondente della Deputazione di storia patria per le
Venezie dal 1940 e membro dell\'Accademia Roveretana degli Agiati e
dell\'Accademia dei Concordi di Rovigo.

Alberto Petrucciani

Ferruccio Trentini. *Don Antonio Rossaro*. «Studi trentini di scienze
storiche», 31 (1952), n. 1, p. 110-111. Con una *Bibliografia
essenziale* di Pietro Pedrotti, p. 111-112.

Valentino Chiocchetti. *Don Antonio Rossaro*. Rovereto: Accademia degli
Agiati, 1962. 40 p., 5 tav.

Alessandro Osele. *Alba trentina, 1917-1926: indici*. Trento: Provincia
autonoma di Trento, 1999. VIII, 123 p. (Catalogo bibliografico trentino.
Monografie; 13).

Edoardo Barbieri. *Angelo Davoli, Antonio Rossaro e il catalogo degli
incunaboli di Rovereto*. In: *Pensare le biblioteche: studi e interventi
offerti a Paolo Traniello*, a cura di Angela Nuovo, Alberto Petrucciani
e Graziano Ruffini. Roma: Sinnos, 2008, p. 177-187.

Edoardo Barbieri. *Storia di un catalogo di incunaboli: Angelo Davòli,
Antonio Rossaro e il catalogo di Rovereto (1935)*. «La bibliofilia», 110
(2008), n. 2, p. 159-180: ill.

Fabrizio Rasera. *[Rossaro,
Antonio](http://www.treccani.it/enciclopedia/antonio-rossaro_(Dizionario-Biografico)/)*.
In: *Dizionario biografico degli italiani*. Vol. 88. Roma: Istituto
della Enciclopedia italiana, 2017, p. 514-515.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2021-03-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rossaro.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
