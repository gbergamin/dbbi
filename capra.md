![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Capra, Arnaldo

(Cagliari 18 gennaio 1865 -- Cagliari 27 febbraio 1928)
:::

Laureato in giurisprudenza all\'Università di Pisa, entrò nella carriera
delle biblioteche governative dal 1º aprile 1887, come alunno alla
Biblioteca nazionale centrale di Firenze. Superato l\'esame di
abilitazione a sottobibliotecario a Roma nel dicembre 1888, fu
inquadrato come sottobibliotecario di 4ª classe e poi promosso di 3ª
classe nel 1892.\
Nell\'aprile 1893 partecipò agli esami di abilitazione all\'ufficio di
bibliotecario, risultando primo, ma dovette attendere quasi otto anni
che si liberasse un posto in organico. Nel frattempo fu promosso
sottobibliotecario di 2ª classe nel novembre 1893 e di 1ª classe nel
giugno 1897.\
Nel gennaio 1894 fu trasferito alla Biblioteca nazionale di Torino, fino
al mese di settembre dello stesso anno; poi nel gennaio 1895 fu nominato
direttore della [Biblioteca universitaria di
Cagliari](/aib/stor/teche/ca-uni.htm), dove rimase fino alla morte,
svolgendo anche le funzioni di soprintendente bibliografico per la
Sardegna. Promosso finalmente bibliotecario nel febbraio 1901, fu
reinquadrato nella 4ª classe con la riforma degli organici del 1904 e
promosso per merito alla 3ª classe nel luglio 1918. Successivamente, a
seguito della riforma delle carriere del 1919, fu promosso, dal dicembre
1923, direttore di biblioteca di 1ª classe.\
Nel 1893 pubblicò, presso Loescher, la traduzione italiana del manuale
di biblioteconomia di Arnim Gräsel (*Grundzüge der Bibliothekslehre mit
bibliographischen und erläuternden Anmerkungen*).\
I suoi studi furono dedicati prevalentemente alla storia politica,
economica e letteraria della Sardegna, alla bibliografia sarda, alla
glottologia e alla dialettologia. Il suo interesse per la Sardegna lo
portò a incrementare le collezioni di storia locale della Biblioteca
universitaria di Cagliari, acquisendo le pubblicazioni di autori sardi,
i principali documenti in materia di politica e legislazione
dell\'isola, gli scritti di italiani e stranieri relativi alla Sardegna
e le più importanti opere della tipografia sarda. Fu segretario della
Società storica sarda fin dalla fondazione, nel 1905, e collaborò alla
sua rivista, l\'«Archivio storico sardo».\
Fu socio della Società bibliografica italiana dal 1897 fino almeno al
1911, tenne dal 1925 il lettorato di lingua e letteratura tedesca per la
Facoltà di lettere e filosofia dell\'Università di Cagliari e svolse
alcuni incarichi per altre amministrazioni, collaborando fra l\'altro
alla fondazione dell\'Archivio e della Biblioteca comunale di Cagliari.

Vittorio Ponzani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 256.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 53.

*La morte del bibliotecario Capra*. «Accademie e biblioteche d\'Italia»,
1 (1927/28), n. 5/6, p. 156.

Carlo Frati. *Necrologio*. «La bibliofilia», 30 (1928), n. 1/2, p. 80.

Leo S. Olschki. \[*Arnaldo Capra*\]. «La bibliofilia», 30 (1928), n.
1/2, p. 80.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 141.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 227.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 182.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 50-51 (voce di Simonetta Buttò).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 112-113.

Vittorio Ponzani. *Arnaldo Capra*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 147-149, con elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/capra.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
