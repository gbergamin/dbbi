![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Garosi, Gino

(Siena 25 giugno 1921 -- Siena? estate 2006)
:::

Dopo gli studi secondari e il servizio militare come sottotenente del
Genio, conseguì all\'Università di Siena la laurea in giurisprudenza
nell\'anno accademico 1942/43, con una tesi di diritto romano, e la
laurea in scienze politiche l\'anno successivo, con una tesi su
Montesquieu.\
Entrò poi per concorso nell\'amministrazione archivistica e lavorò
all\'Archivio di Stato di Cagliari dal maggio 1948 al gennaio 1950.\
Da gennaio 1950 fino a giugno 1986 diresse la Biblioteca comunale degli
Intronati di Siena, succedendo, per concorso, a [Fabio
Iacometti](iacometti.htm). Durante la sua direzione la Biblioteca fu
gestita, a partire dal 1960, da un consorzio tra Comune e Provincia.\
Curò la redazione di un moderno e dettagliato *Inventario dei
manoscritti della Biblioteca comunale di Siena*, di cui pubblicò i primi
tre volumi (1976, 1980 e 1986, ripubblicati con aggiunte nel 2002).\
Socio dell\'Associazione italiana biblioteche almeno dal 1951, venne
eletto nel 1953 nel Comitato regionale della [Sezione
Toscana](/aib/stor/sezioni/tos.htm); rieletto nel 1956, ricoprì la
carica di vicepresidente, da cui si dimise nel 1958. Alla fine del 1963,
quando la Sezione riprese l\'attività dopo un periodo di crisi, venne
rieletto vicepresidente del Comitato regionale e da giugno 1965, per le
dimissioni di Crocetti, presidente. Rinnovato il Comitato nel 1967,
ricoprì ancora, probabilmente, la carica di vicepresidente.\
Fu anche membro della Deputazione di storia patria per la Toscana e
socio ordinario dell\'Accademia senese degli Intronati.\
Svolse vari incarichi per la contrada della Civetta e dopo il
collocamento a riposo si dedicò a ricerche archivistiche e
bibliografiche relative alla storia del Palio, curando il volume *I
sonetti delle contrade nella Biblioteca comunale*.\
Tra le sue pubblicazioni si segnalano anche l\'inventario dei
manoscritti della Biblioteca comunale di S. Gimignano (*Inventari dei
manoscritti delle biblioteche d\'Italia*, vol. 88, 1972), il catalogo
della raccolta di *Lettere e documenti dell\'età del Risorgimento*
donati da Peleo Bacci alla Biblioteca comunale di Siena (1990) e quello
degli incunaboli e delle cinquecentine del Convento dell\'Osservanza di
Siena (1991). Fu autore inoltre del volumetto su *Il bibliotecario* per
la collana «Che cosa fa?» (Torino: Paravia, 1958) e collaborò
all\'«Almanacco dei bibliotecari italiani».

Alberto Petrucciani

*Gino Garosi*. (Necrologi). «Bullettino senese di storia patria», 112
(2005), p. 747-750. Pubblicato nel 2007.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-10-05, ultimo aggiornamento 2021-03-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/garosi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
