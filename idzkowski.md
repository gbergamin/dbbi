![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](idzkowski.jpg)

## Idzkowski, Stefano (Steva)

(Radom, Polonia, 8 marzo 1875 -- Rho MI 29 gennaio 1945)

Stefano Giovanni Idzkowski, o de Idzkowski, detto Steva, appartenente a
una nobile famiglia polacca, si laureò in Ingegneria chimica il 25
luglio 1902 presso la Scuola politecnica di Riga. Nel 1905 fu costretto
a lasciare il suo paese per aver partecipato a una cospirazione a favore
dell\'indipendenza della Polonia. Giunse a Milano tra il 1920 e il 1921,
dopo aver trascorso molti anni tra Europa e America, e in seguito
ottenne la cittadinanza italiana.\
A Milano conobbe il matematico Umberto Cisotti, docente di Meccanica e
Analisi al Politecnico (fino al 1937 Regio Istituto tecnico superiore).
Fu grazie al rapporto di stima e amicizia che si venne a creare tra i
due che Idzkowski fu introdotto al Politecnico e gli venne affidato
dapprima il compito di organizzare la Biblioteca del nascente Gabinetto
matematico e subito dopo la carica di direttore della Biblioteca
centrale di ingegneria, nel luglio 1924, incarico che portò avanti fino
alla morte: rimase infatti vittima di un bombardamento aereo su Milano.\
Prese parte a congressi presentandovi sue comunicazioni, pubblicò
articoli, cataloghi di periodici e proposte di innovazione in campo
bibliotecario. Aderì all\'Associazione italiana biblioteche fin dalla
sua costituzione, nel 1930. Partecipò al primo Congresso mondiale delle
biblioteche e di bibliografia con una relazione dal titolo *Dell\'igiene
delle biblioteche in rapporto alla disinfezione dei libri e del
contributo italiano alla soluzione del problema* (pubblicata nel IV
volume degli atti); nel 1938 presentò una relazione (*Coordinamento
dell\'attività delle biblioteche del Politecnico di Milano*) al V
Convegno nazionale dei bibliotecari italiani, tenuto a Bolzano e Trento.
Nel 1939 pubblicò l\'*Elenco delle pubblicazioni periodiche e
continuative che pervengono alla Biblioteca del R. Politecnico di
Milano*.\
In un suo discorso (*Spreco di tempo: relazione presentata al terzo
Congresso nazionale della stampa tecnica, Milano 2-5 giugno 1940 XVIII*,
Milano, Arti grafiche Pinelli, 1940), nel quale affrontava il tema
dell'economia di tempo nelle ricerche bibliografiche, arrivò a trarre --
forse inconsapevolmente -- le stesse conclusioni espresse dalla Quarta
legge della biblioteconomia di Ranganathan, «Risparmia il tempo del
lettore», enunciata una decina d\'anni prima.\
Sotto la sua direzione la Biblioteca centrale di ingegneria si trasformò
in un vero e proprio fulcro di vita intellettuale dell\'ateneo e in un
centro attivo di informazioni bibliografiche.

Roberta Moro

Politecnico di Milano, Area Sistema archivistico e bibliotecario,
Archivi storici, Segr., Titolo X, Cattedre e Istituti scientifici,
Biblioteca centrale di Ingegneria, 1927-1945, Busta 16.

Politecnico di Milano, Area Sistema archivistico e bibliotecario,
Archivi storici, Segr., Titolo VIII, Personale cessato, Stefano
Idzkowski, AG 451.

Arnaldo Masotti. *Stefano Idzkowski detto Steva: 8 marzo 1875-29 gennaio
1945*. Milano: Tamburini, 1949.

Ferdinando Lori. *Storia del R. Politecnico di Milano*. Milano: Tip.
Cordani, 1941.

*Il centenario del Politecnico di Milan*. Milano: Politecnico di Milano,
1964.

Roberta Moro. *Stefano Idzkowski: un ricordo del direttore della
biblioteca del Regio istituto superiore d'ingegneria oggi Politecnico di
Milano (1924-1945)*, con la collaborazione di Sonia Pasqualin.
«Biblioteche oggi», 37, gen.-feb. 2019, p. 49-53.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-03-02, ultimo aggiornamento 2020-05-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/idzkowski.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
