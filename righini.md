![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](righini.jpg){height="250"}

## Righini, Benvenuto

(Firenzuola FI 1º marzo 1900 -- Firenze 15 luglio 1976)

Laureato in lettere all\'Università di Firenze nel 1926 (dopo essere
stato sotto le armi dal marzo 1918 fino al 1921) e occupato
provvisoriamente in vari uffici, si impiegò, da ultimo, al Gabinetto
Vieusseux, dove concepì un deciso interesse per i libri e le
biblioteche. Sicché, al riaprirsi del reclutamento dopo il lungo
intervallo di quasi vent\'anni, partecipò nel 1933 a uno dei primi
concorsi per bibliotecari. Risultato vincitore, fu nominato dal 16
agosto 1933 bibliotecario aggiunto alla Biblioteca universitaria di
Napoli.\
L\'anno dopo ottenne di venire trasferito, dal mese di luglio, alla
Biblioteca nazionale centrale di Firenze; nell\'agosto 1938 fu promosso
bibliotecario e nel maggio 1942 bibliotecario capo. Da Firenze si
allontanò solo per un breve comando (novembre 1942-luglio 1943) alla
Biblioteca della Scuola normale di Pisa, per ordinare il fondo librario
appartenuto a Michele Barbi. Alla Nazionale fiorentina fu responsabile
della Sezione dei periodici e per alcuni anni dell\'Ufficio acquisti e
doni.\
Nel dopoguerra fu vicedirettore e poi direttore della [Biblioteca
nazionale centrale di Firenze](/aib/stor/teche/fi-naz.htm) dal febbraio
1964, dopo la morte di [Giraldi](giraldi.htm), fino alla fine di marzo
del 1965, quando venne collocato a riposo per limiti d\'età. In quel
periodo promosse la grande mostra del 7º centenario della nascita di
Dante.\
Socio dell\'Associazione italiana biblioteche dal 1934, aderì alla sua
ricostituzione nel dopoguerra, prese parte a vari congressi e partecipò
alle sue attività anche dopo il collocamento a riposo.\
Legati alla sua trentennale esperienza professionale alla Nazionale di
Firenze rimangono i due volumi su *I periodici fiorentini (1597-1950):
catalogo ragionato* (Firenze: Sansoni antiquariato, 1955).

Giorgio De Gregori

Sergio Samek Ludovici. *Benvenuto Righini*. «Accademie e biblioteche
d\'Italia», 45 (1977), n. 6, p. 470-472 (con imprecisioni sulle date).

Giancarlo Savino. *Benvenuto Righini*. «Bollettino d\'informazioni AIB»,
17 (1977), n. 4, p. 401.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 148 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2021-03-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/righini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
