![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Aschieri, Ugo

(Parma 8 novembre 1881 -- Milano 26 settembre 1958)
:::

Conseguì la licenza alla Scuola tecnica Elia Lombardini di Milano nel
luglio 1898 ed entrò poi nella carriera esecutiva delle biblioteche
governative il 15 ottobre 1899 come apprendista distributore.\
Nel dicembre 1900 superò l\'esame di abilitazione a distributore e venne
poi inquadrato in ruolo dal 1º agosto 1904, come ordinatore/distributore
di 5ª classe. Per il suo impegno e le sue capacità di lavoro ottenne in
seguito le promozioni ad assistente (giugno 1919), coadiutore (dicembre
1919) e primo coadiutore (dicembre 1927). Nell\'agosto 1938 ottenne per
merito la promozione a coadiutore principale, allora il grado più
elevato della carriera esecutiva, con cui concluse la carriera.\
Lavorò sempre alla Biblioteca nazionale Braidense di Milano, sulla quale
pubblicò un volumetto divulgativo, *La Biblioteca di Brera illustrata*
(Milano: Rizzoli, 1936), che comprende parecchie fotografie realizzate
da lui stesso. Si occupò in particolare delle nuove accessioni per
diritto di stampa, dei periodici, della collocazione e della rilegatura.
Nel 1939 predispose, d\'intesa col direttore, la proposta di
realizzazione di nuovi magazzini.\
Prestò la sua attività, nel tempo libero dal servizio, anche in altre
biblioteche: dal 1911 all\'inizio del 1917 come bibliotecario del Club
\"Unione\" di Milano, almeno nel 1917-1918 per l\'apertura serale di una
biblioteca popolare rionale del Consorzio milanese, e in seguito curò il
riordinamento della Biblioteca civica di Gallarate per la sua
riapertura, nel 1931, redigendo in quell\'occasione un opuscolo con
notizie sull\'istituto. Curò inoltre la grande biblioteca personale di
Nicola Zingarelli e dopo la sua morte, nel 1936, il suo trasferimento
alla Biblioteca provinciale di Foggia, allora in via di istituzione.\
Essendo anche conoscitore di musica (e occasionalmente orchestrale nei
teatri, per il contrabbasso), nel 1934, d\'accordo con il Conservatorio
di Milano, chiese il passaggio dalla Direzione generale delle accademie
e biblioteche alla Direzione generale delle arti, per riorganizzare la
biblioteca del Conservatorio allora chiusa e in disordine, ma la sua
domanda venne respinta.\
Dal 1940 lavorò per parte dell\'orario al Centro nazionale di studi
manzoniani, distaccatovi dalla Braidense per lavori di ordinamento e di
schedatura. Venne collocato a riposo, su sua domanda, con il 1º maggio
1941.\
Dopo il collocamento a riposo fu bibliotecario dell\'Istituto di alta
cultura, costituito a Milano nel 1941 e attivo fin verso la fine degli
anni Cinquanta.\
Socio dell\'Associazione italiana biblioteche dalla sua costituzione
(1930), partecipò a quasi tutti i suoi congressi nazionali
d\'anteguerra, a partire dal 1932. Nel Congresso del 1938 presentò una
comunicazione sui problemi di applicazione della legge sul deposito
legale del 1932 e intervenne ancora sull\'argomento nel Congresso del
1940. Continuò a partecipare alle attività dell\'AIB anche dopo il
collocamento a riposo, intervenendo al Congresso di Milano del 1951 e
figurando fra i soci fino almeno al 1954.\
Pubblicò alcuni scritti su biblioteche private lombarde e un opuscoletto
su *Le biblioteche e il loro pratico riordinamento* (Milano: Arti
grafiche Fraschini, 1947).

Alberto Petrucciani

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-27, ultimo aggiornamento 2022-07-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/aschieri.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
