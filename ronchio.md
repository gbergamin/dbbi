![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Ronchi, Oliviero

(Motta di Livenza TV 17 marzo 1874 -- Padova 13 settembre 1958)
:::

Dopo gli studi, come esterno, al Liceo del Seminario di Ceneda, si
iscrisse alla Facoltà di lettere dell\'Università di Padova, ma a
seguito della morte del padre iniziò a lavorare in collegi di varie
località, anche in Svizzera.\
Conseguì la laurea, con una tesi di geografia, nel dicembre 1904, e da
quell\'anno lavorò, inizialmente con un incarico provvisorio, alla
Biblioteca civica di Padova, allora connessa al Museo. Vi rimase per
oltre 45 anni, come assistente e dal 1934 vicedirettore, occupandosi sia
dell\'ordinamento che dell\'assistenza al pubblico e agli studiosi.\
Come ufficiale della Croce Rossa prestò servizio a Rodi durante la
guerra libica e fu poi richiamato nelle due guerre mondiali.\
Diresse inoltre per molti anni la Biblioteca dell\'Accademia patavina di
scienze lettere ed arti, di cui era socio dal 1922, e la riordinò negli
anni Cinquanta, oltre a dare la sua collaborazione ad altre biblioteche
minori.\
Socio dell\'Associazione dei bibliotecari e direttori di musei e archivi
comunali e provinciali, partecipò al suo secondo congresso (Bologna
1928), svolgendo anche il compito di segretario. Fu poi socio
dell\'Associazione italiana biblioteche, dal 1931, e aderì alla sua
ricostituzione nel dopoguerra.\
Collaboratore fin da giovane di vari giornali locali, pubblicò una
*Guida storico-artistica di Padova e dintorni* (1909, 1922 e 1932) e
numerosi contributi eruditi di storia, arte e letteratura padovana,
soprattutto negli «Atti» dell\'Accademia patavina, di cui compilò anche
gli indici cumulativi per il periodo 1900/01-1929/30. Fu inoltre socio
della Deputazione di storia patria per le Venezie (corrispondente dal
1923 ed effettivo dal 1934) e dell\'Istituto per la storia del
Risorgimento italiano, segretario della Commissione provinciale per i
monumenti, segretario e vicepresidente della \"Dante Alighieri\" di
Padova e dell\'Università popolare.\
Il Comune di Padova gli ha intitolato una via.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1327.

F. \[Fanny\] Bennato. *Oliviero Ronchi*. «Archivio veneto», 90 (1959),
n. 99, p. 141-142.

Lino Lazzarini. *Oliviero Ronchi (1874-1960*\[!\]*)*. (In memoriam:
cenni commemorativi). «Atti e memorie dell\'Accademia patavina di
scienze lettere ed arti», n.s., 72 (1959/60), parte I, p. 35-47. Poi,
col titolo *Commemorazione di Oliviero Ronchi, 1874-1958*, in: Vittorio
Lazzarini - Lino Lazzarini. *Maestri, scolari, amici: commemorazioni e
profili di storici e letterati a Padova e nel Veneto alla fine
dell\'Ottocento e nel Novecento*, a cura di Giorgio Ronconi, Paolo
Sambin. Trieste: LINT, 1999, p. 227-239.

Paolo Sambin. *Ricordo di Oliviero Ronchi (1874-1958) bibliotecario*.
«Bollettino del Museo civico di Padova», 56 (1967), n. 1/2, p. XI-XX.
Segue: Attilio Maggiolo - Elda Martellozzo Forin, *Bibliografia degli
scritti di Oliviero Ronchi*, p. XXI-LXX.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2020-05-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ronchio.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
