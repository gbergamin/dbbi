![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](vitales.jpg)

## Vitale, Salvatore

(Catania 10 giugno 1887 -- Roma 3 gennaio 1966)

Laureato in giurisprudenza, entrò nel marzo 1910 nella carriera
amministrativa del Ministero della pubblica istruzione, raggiungendo nel
dicembre 1923 il grado di capo-sezione nella Direzione generale delle
antichità e belle arti e nel 1924 fu nominato commendatore. Partecipò
alla prima guerra mondiale.\
Nell\'ottobre 1926, costituita la Direzione generale delle accademie e
biblioteche, passò nei ruoli delle biblioteche governative, con la
qualifica di bibliotecario direttore di seconda classe (che mantenne
fino al collocamento a riposo, non ottenendo mai promozioni) e la nomina
alla direzione della [Biblioteca Angelica](/aib/stor/teche/rm-ang.htm)
di Roma, che da qualche mese era priva di un funzionario direttivo.\
Si trovò poi dall\'aprile 1936 in curiosa \"coabitazione\" con [Gaetano
Burgada](burgada.htm), trasferitovi d\'ufficio dalla Nazionale di Napoli
e più alto di lui in grado.\
Nel giugno 1942 fu trasferito dall\'Angelica alla Soprintendenza
bibliografica del Lazio e ottenne il comando presso l\'Istituto storico
per l\'età moderna e contemporanea, dove rimase fino al collocamento a
riposo (febbraio 1954).\
Critico d\'arte, come lui stesso si definiva -- piuttosto che
bibliotecario -- nei *Chi è?*, e autore di due interessanti volumi
sull\'architettura (*L\'estetica dell\'architettura: saggio sullo
sviluppo dello spirito costruttivo* e *Attualità dell\'architettura:
ricostruzione urbanistica e composizione spaziale*, entrambi editi da
Laterza nel 1928 e 1947), collaborò al «Giornale di Sicilia» e a varie
riviste, compresa la «Rivoluzione liberale» di Gobetti, «Il mondo» e
«Bilychnis».\

In campo professionale, pubblicò due volumi degli *Inventari dei
manoscritti delle biblioteche d\'Italia*, relativi all\'Angelica (vol.
56, 1934, con cui terminava l\'edizione del vecchio catalogo del
Narducci, e vol. 76, 1948, che lo completava fino alle ultime
accessioni) e compilò, per la collana «Indici e cataloghi», i cataloghi
dei fogli volanti napoletani del 1848-1849 (1956) e del 1860-1861 (1963)
della Biblioteca di storia moderna e contemporanea di Roma.\
Membro del [Comitato promotore](/aib/stor/cariche30.htm)
dell\'Associazione italiana biblioteche, ne fu socio dalla fondazione
(1930).\
Donò alla Biblioteca di storia moderna e contemporanea, in occasione del
pensionamento, un fondo di libri, riviste e opuscoli, soprattutto di
carattere storico, politico e di attualità.

Alberto Petrucciani

S. Lodovici \[Sergio Samek Ludovici\]. *Storici, teorici e critici delle
arti figurative (1800-1940)*. Milano: Istituto editoriale italiano
Bernardo Carlo Tosi, 1942 (Enciclopedia biografica e bibliografica
italiana; 4), p. 382 («Acuto e sensibile teorico di storia
dell\'architettura a forte intonazione speculativa; più filosofo che
storico d\'arte\...»).

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 735.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 975.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1606.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 66, 112 («un siciliano
sordo, cocciuto e iettatore, ma colto e intelligente dilettante di
storia dell\'architettura»).

Cettina Lenza. *Modernità e \"nuovo classicismo\": un esito del
crocianesimo ne* L\'estetica dell\'architettura *di Salvatore Vitale*.
In: *L\'architettura dell\'\"altra\" modernità: atti del XXVI Congresso
di storia dell\'architettura: Roma, 11-13 aprile 2007*, a cura di Marina
Docci, Maria Grazia Turco. Roma: Gangemi, 2010, p. 27-39.

Salvatore Vitale. *L\'estetica dell\'architettura e altri scritti*,
edizione critica a cura di Cettina Lenza. Bologna: Compositori, 2010.
318 p.: ill. (Trattati per l\'architettura moderna).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2022-12-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vitales.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
