![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tenneroni.jpg){height="250"}

## Tenneroni, Annibale

(Todi PG 13 novembre 1855 -- Todi PG 26 aprile 1928)

Dopo gli studi a Todi e a Perugia, entrò nelle biblioteche governative
nell\'aprile 1879, come alunno distributore, alla Biblioteca nazionale
centrale di Roma, e venne inserito nei ruoli dal novembre 1880 come
distributore di 4ª classe.\
Passò poi alla Biblioteca universitaria di Pavia (nel 1881), alla
Biblioteca universitaria di Napoli (dal 1882), alla Biblioteca nazionale
di Roma (nel 1885) e poi quella di Firenze (negli ultimi mesi del 1886),
alla Biblioteca Medicea Laurenziana (nel 1887) e quindi alla Biblioteca
Angelica (dal 1889). Dal 1º gennaio 1886 fu inquadrato come distributore
di prima classe.\
In seguito, dal febbraio 1893 e per circa trent\'anni, lavorò alla
Biblioteca nazionale centrale di Roma, dove si occupò della
catalogazione dei manoscritti, con la qualifica di ordinatore, alla
quale era stato promosso nel novembre 1893 (di prima classe dal dicembre
1897); fu anche addetto all\'assistenza nella sala di consultazione
riservata. Durante la prima guerra mondiale, fino ai primi del 1918, fu
responsabile dell\'ufficio di Roma per la fornitura di libri ai feriti.
Venne collocato a riposo alla fine del 1920 (o al principio del 1921).\
Socio della Società bibliografica italiana dal 1897 al 1901, collaborò a
«La bibliofilia» e a «Il bibliofilo». Fu anche nel 1894 tra i soci
fondatori della Società umbra di storia patria (dal 1896 Deputazione) e
collaborò al suo «Bollettino».\
Letterato e studioso della poesia italiana, e in particolare di
Jacopone, collaborò a parecchie riviste e giornali («Giornale storico
della letteratura italiana», «Nuova Antologia», «Il Convito», ecc.) e fu
amico personale di D\'Annunzio, con cui aveva fatto conoscenza alla
Biblioteca nazionale di Roma e che gli si rivolgeva molto spesso per
ricerche bibliografiche e storiche, anche complesse, e prestiti di
libri.

Simonetta Buttò

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1392.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 232.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 250.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 382.

\[*Necrologio*\]. «La bibliofilia», 30 (1928), n. 3/5, p. 196.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX* raccolto e pubblicato da Albano Sorbelli.
Firenze: Olschki, 1933, p. 531.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 195.

Franco Mancini. *Todi e i suoi castelli: pagine di storia e d\'arte*.
Città di Castello: Unione arti grafiche, 1960, p. 366-368 (che lo dice
nato il 14 novembre).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 209.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 170 (voce di Simonetta Buttò).

*Al \"candido fratello\"\...: carteggio Gabriele D\'Annunzio-Annibale
Tenneroni (1895-1928)*, a cura di Mirko Menna. Lanciano: Carabba, 2007.
639 p. (La biblioteca del particolare; 9).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 427 (con informazioni errate sulla
carriera).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2021-03-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tenneroni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
