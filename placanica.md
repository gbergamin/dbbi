![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](placanica.jpg){height="250"}

## Placanica, Augusto

(Catanzaro 20 settembre 1932 -- Salerno 2 novembre 2002)

Dopo gli studi superiori al Liceo classico Galluppi di Catanzaro
frequentò l\'Università di Napoli, laureandosi in filosofia nel marzo
1958.\
Impegnato in politica con la Gioventù liberale, partecipò nel 1955 alla
scissione della Sinistra liberale guidata dal gruppo de «Il Mondo» di
Mario Pannunzio ed Ernesto Rossi e alla fondazione del Partito radicale,
ma alcuni anni dopo aderì al Partito comunista italiano, per il quale fu
anche candidato alle elezioni amministrative del 1964.\
Subito dopo la laurea cominciò a insegnare nelle scuole medie, poi nelle
superiori, anche al Liceo Galluppi, diventando quindi professore di
ruolo. Nel 1959 concorse, senza risultare vincitore, alla direzione
della Biblioteca civica di Cosenza. Dal principio degli anni Sessanta si
dedicò soprattutto agli studi storici, in particolare riguardo al
Mezzogiorno d\'Italia nel XVIII e XIX secolo.\
Diresse dal 1970 al 1974, per concorso, la Biblioteca comunale di
Catanzaro, intitolata a [Filippo De Nobili](denobili.htm) (che aveva
conosciuto e al cui ricordo rimase sempre legato), rinnovandola
radicalmente con il riordino delle collezioni, l\'unificazione dei
cataloghi e l\'introduzione del catalogo sistematico secondo la
Classificazione Dewey. Già nel 1968 aveva pubblicato, su «Accademie e
biblioteche d\'Italia», il catalogo dei manoscritti del vecchio fondo
della Biblioteca. Nel 1972 prese parte al 22º Congresso dell\'AIB,
tenuto a Maratea e Potenza.\
Professore incaricato di Bibliografia e poi dal 1970 di Storia moderna
all\'Università di Messina, dal gennaio 1976 divenne professore
ordinario di Storia moderna all\'Università di Salerno, dove fu anche
direttore del Dipartimento di Scienze storiche e sociali, prorettore
(1981-1988) e per molti anni delegato alle biblioteche.\
Un fondo di suoi libri è stato donato alla Biblioteca comunale di
Catanzaro, che ha intitolato al suo nome la Sala convegni.

Alberto Petrucciani

*Augusto Placanica*. \<<http://www.augustoplacanica.it>\>.

Giacinto Pisani. *Per Augusto Placanica bibliotecario*. «Magna Graecia»,
37 (2002), n. 1/2, p. 27.

Luca Addante. *Persistenze e mutamenti nel pensiero storiografico di
Augusto Placanica*. «Studi storici», 44 (2003), n. 1, p. 165-182.

*Per Augusto Placanica: ricordi e studi*, a cura di Mario Casaburi.
Caraffa di Catanzaro: Abramo, 2010. XXXII, 698 p. (Variae). Contiene fra
l\'altro Mario Casaburi, *Augusto Placanica*, p. 11-43.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-29, ultimo aggiornamento 2022-09-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/placanica.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
