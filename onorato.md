![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Onorato, Nicola

(Accettura MT 18 dicembre 1908 -- Accettura MT 19 gennaio 1946)
:::

Laureato in lettere all\'Università di Napoli nel 1931 con una tesi su
Galeazzo di Tarsia, insegnò come supplente di filosofia e storia nel
Liceo di Galatina (1931/32 e 1932/33) e di lettere nell\'Istituto
tecnico di Lugo (1933/34).\
Entrò nella carriera direttiva delle biblioteche statali come
bibliotecario aggiunto dal 1º luglio 1934, destinato alla Biblioteca
nazionale Braidense di Milano, ma interruppe il servizio per gli
obblighi militari nel 1935-1936.\
Alla Braidense curò in particolare la Sala Manzoniana, di cui predispose
con competenza il primo inventario completo, di grande utilità per gli
studiosi. Si occupò anche della revisione della catalogazione, della
soggettazione, delle ricerche bibliografiche e delle attività della
Soprintendenza bibliografica per la Lombardia. Della Biblioteca fu anche
reggente in assenza del direttore [Gnoli](gnolit.htm), che ne apprezzava
particolarmente le capacità, e nell\'agosto 1939 fu promosso
bibliotecario.\
Socio dell\'Associazione italiana biblioteche almeno dal 1936, partecipò
al suo sesto Congresso tenuto a Napoli nel 1940.\
Richiamato alle armi nel 1941, partecipò alla seconda guerra mondiale e
subì una lunga prigionia in Algeria e in Marocco. Rimpatriato, morì
senza aver potuto riprendere servizio.\
Collaborò all\'*Almanacco letterario Bompiani* per gli anni 1939-1941
con la rubrica \"Centenari\" e all\'*Enciclopedia pratica Bompiani*
(1938) per voci letterarie, storiche e filosofiche; lavorò anche a una
bibliografia carducciana, rimasta inedita.

Alberto Petrucciani

Fausto Ghisalberti. *Al lettore*. In: Biblioteca nazionale Braidense,
Milano. *Catalogo della mostra manzoniana: 5 novembre-20 dicembre 1951*.
Milano: Biblioteca nazionale Braidense, 1951, p. 8-9.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 38.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 334.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2020-05-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/onorato.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
