![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](capral.jpg){height="200"}

## Capra, Luciano

(Domodossola VB 28 maggio 1920 -- Occhiobello RO 8 dicembre 1997)

Militare nella Seconda guerra mondiale, dopo l\'8 settembre riuscì a
rifugiarsi in Svizzera, dove seguì le lezioni di Gianfranco Contini a
Friburgo e fece amicizia anche con Dante Isella e altri intellettuali
italiani.\
Rientrato in Italia dopo la Liberazione, si laureò in lettere moderne
all\'Università di Torino nel luglio 1945 con una tesi sulla presenza
della lingua Walser in Val Formazza. Cominciò subito dopo a insegnare e
a lavorare in campo editoriale.\
Dopo un anno trascorso a Budapest, nel 1948 si trasferì a Ferrara come
vincitore, a soli 27 anni, del concorso pubblico per il posto di
direttore della Biblioteca Ariostea, ruolo che ricoprì fino al 1985.
Sotto la sua direzione la Biblioteca, dopo la faticosa ripresa del
dopoguerra, cominciò a partire dagli anni Sessanta un lento ma
determinato percorso di rinnovamento dei servizi e degli spazi. Curò
inoltre varie mostre, sulle *Edizioni savonaroliane della Biblioteca
comunale Ariostea* (1952), sulla medicina ferrarese del Quattro e
Cinquecento (1962), sull\'Ariosto per le celebrazioni del 1974 e su
opere matematiche del Settecento (1981).\
Socio dell\'Associazione italiana biblioteche almeno dal 1954, venne
eletto nel 1966 nel Comitato regionale della [Sezione
Emilia](/aib/stor/sezioni/emilia.htm).\

Fu anche fine studioso di Ariosto e Tasso, su cui pubblicò saggi nel
«Giornale storico della letteratura italiana», negli «Studi di filologia
italiana» in «Studi e problemi di critica testuale» e in altre riviste.
Curò un\'edizione de *Le Satire secondo il codice ferrarese*
dell\'Ariosto (1983) e alcune edizioni di scritti del Tasso. Pubblicò
anche due contributi su Guarino Veronese in «Italia medioevale e
umanistica» (1967 e 1971).\
Nel 2007 gli è stata intitolata la sala cataloghi della Biblioteca.

Angela Ammirati

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-30, ultimo aggiornamento 2021-11-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/capral.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
