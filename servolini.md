![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](servolini.gif)

## Servolini, Luigi

(Livorno 1º marzo 1906 -- Livorno 29 settembre 1981)

Figlio di un pittore, si dedicò fin da giovanissimo alle arti
figurative, e soprattutto all\'incisione. Dopo gli studi nel Liceo e
nella Scuola normale di Livorno conseguì la laurea in lettere
all\'Università di Pisa nel novembre 1928, discutendo con Mario Salmi
una tesi sullo xilografo Ugo da Carpi, pubblicata l\'anno successivo.
Arricchì la sua formazione col diploma dell\'Accademia di belle arti di
Carrara e con il perfezionamento in Storia dell\'arte all\'Università di
Firenze e in Paleografia e diplomatica all\'Università di Pisa. Nel
frattempo insegnò, dal 1927 al 1930, nelle scuole elementari comunali di
Livorno.\
Docente dal 1930 all\'Istituto del libro di Urbino, di cui inoltre
riordinò la biblioteca, dal 1933, per concorso, ottenne anche la
direzione della Biblioteca universitaria di Urbino, che tenne fino al
1939, dando un forte impulso alla sua riorganizzazione con criteri
moderni, con nuovi cataloghi e servizi più efficienti per gli studiosi e
per la cittadinanza.\
Poi, dal 1939 al 1953, diresse gli Istituti artistici e culturali del
Comune di Forlì, tra i quali la Biblioteca comunale \"Aurelio Saffi\",
organizzando anche diverse mostre per far conoscere e valorizzare il suo
patrimonio. Dal 1941 al 1948 tenne anche la direzione della Sezione di
Archivio di Stato allora istituita nella città.\
A Forlì fu anche incaricato dell\'insegnamento di Storia dell\'arte al
Liceo e in seguito fu professore della materia a Livorno e anche preside
nei licei.\
Come xilografo espose in molte mostre e conseguì vari premi. Pubblicò
numerose monografie, repertori e studi sull\'incisione e articoli di
storia e critica d\'arte, collaborò all\'*Enciclopedia italiana* e ad
altre grandi opere e fu autore anche di vari saggi di storia della
stampa e dell\'illustrazione del libro, nel «Gutenberg Jahrbuch», in
«Accademie e biblioteche d\'Italia» e in altre sedi.\
Socio dell\'Associazione italiana biblioteche probabilmente dal 1940,
aderì alla sua ricostituzione nel dopoguerra e compare fra i soci fino
ai primi anni Cinquanta.\
Nel 1975 fu insignito della medaglia d\'oro per i benemeriti della
cultura e dell\'arte.

Alberto Petrucciani

*Chi è?: dizionario degli italiani d\'oggi*. 2ª ed. Roma: A. F.
Formiggini, 1931, p. 693; 3ª ed., ivi, 1936, p. 852; 4ª ed., Roma:
Cenacolo, 1940, p. 874.

S. Lodovici \[Sergio Samek Ludovici\]. *Storici, teorici e critici delle
arti figurative (1800-1940)*. Milano: Istituto editoriale italiano
Bernardo Carlo Tosi, 1942 (Enciclopedia biografica e bibliografica
italiana; 4), p. 335, con un elenco di scritti.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 861; 6ª ed., ivi, 1957, p. 514.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1432.

*Chi scrive: repertorio bio-bibliografico e per specializzazioni degli
scrittori italiani*. Milano: Istituto librario editoriale, 1962, p.
915-916; \[2ª ed. aggiornata\], Milano: IGAP, 1966, p. 507.

Rosanna Ricci. *Servolini Luigi*. In: *Personaggi della vita pubblica di
Forlì e circondario: dizionario biobibliografico 1897-1987*, a cura di
Lorenzo Bedeschi e Dino Mengozzi. Urbino: Quattroventi, 1996, p. 804.

*Luigi Servolini: sito ufficiale*. \<<http://www.luigiservolini.it>\>,
con elenco degli scritti e altri riferimenti bibliografici.

Luciano Bernardini. *[Servolini,
Luigi](https://www.treccani.it/enciclopedia/luigi-servolini_%28Dizionario-Biografico%29/)*.
In: *Dizionario biografico degli italiani*. Vol. 92. Roma: Istituto
della Enciclopedia italiana, 2018, p. 272 (voce disponibile solo in
rete), con elenco degli scritti e altri riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-19, ultimo aggiornamento 2023-01-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/servolini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
