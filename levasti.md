![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](levasti.jpg){height="250"}

## Levasti, Arrigo

(Modena 22 aprile 1886 -- Firenze 19 aprile 1973)

Dopo gli studi medi, in collegio a Ferrara, ruppe con la famiglia
trasferendosi a Firenze, dove completò in un istituto per orfani le
scuole superiori, per poi vagabondare per qualche tempo in vari paesi
d\'Europa. Rientrato in Italia, frequentò le lezioni del Carducci
all\'Università di Bologna e del Pascoli a Pisa, poi quelle di filosofia
di Gentile a Pisa e di [Lamanna](/aib/stor/bio/lamanna.htm) a Firenze,
ma fu essenzialmente un autodidatta e non conseguì mai titoli
universitari.\
Studioso di filosofia e religione, insegnò filosofia al Collegio degli
Scolopi a Firenze (poi, dal 1939 al 1959, al Conservatorio delle
Mantellate) e collaborò a «La Voce» (1912-1913), a «Lacerba» (1915),
alla pistoiese «La Tempra» (di cui fu anche direttore dal 1917 al 1920)
e ad altre riviste.\
Nel novembre 1914 sposò la pittrice Fillide Giorgi (Firenze 20 gennaio
1883-Firenze 24 settembre 1966) e nel maggio 1916 venne richiamato alle
armi, ma destinato a Roma.\
Nel dopoguerra, dal 1921, diresse la Biblioteca filosofica di Firenze,
uno dei centri di attività culturale più vivaci della città, ma in
condizioni sempre più difficili per vari interventi ostili delle
autorità fasciste, fino a che, poco prima dello scoppio della Seconda
guerra mondiale, venne chiusa e il suo fondo destinato all\'Università
di Firenze. Levasti vi lavorò fin verso il 1941, ma negli ultimi tempi
era stato estromesso dalla sua gestione, forse anche perché notoriamente
non fascista (nel novembre 1924 era comparso tra i sottoscrittori del
Manifesto dell\'Unione nazionale promossa da Giovanni Amendola e nel
1925 aveva aderito alla risposta di Croce al *Manifesto degli
intellettuali del fascismo*) e di idee piuttosto liberaldemocratiche,
anche se non attivo in campo politico. In questo periodo frequentava,
per esempio, Piero Calamandrei, ma tra i suoi amici si contano anche
Papini, Emilio Cecchi e la moglie Leonetta Pieraccini, pittrice come la
Giorgi, Piero Bargellini ed Ernesto Buonaiuti.\
Dopo la Liberazione diresse per oltre dieci anni l\'American Library
(Biblioteca dell\'USIS) di Firenze.\
Fece anche parte, dal 1945 al 1948, del Consiglio d\'amministrazione del
Gabinetto Vieusseux, per designazione del Comune di Firenze.\

Collaborò con [Enrico Jahier](jahier.htm) alla rifondazione
dell\'Associazione italiana biblioteche nell\'immediato dopoguerra, fece
parte del [Comitato provvisorio centrale](/aib/stor/cariche46.htm)
formato dai direttori delle biblioteche pubbliche di Firenze nel 1946 e
rappresentò la [Sezione Toscana](/aib/stor/sezioni/tos.htm)
all\'Assemblea di Palermo (15-16 novembre 1948) nella quale fu approvato
il primo statuto democratico. Nel triennio 1949-1952 venne eletto nel
Comitato regionale della [Sezione Toscana](/aib/stor/sezioni/tos.htm) e
risulta fra i soci fino almeno al 1956. Negli anni Cinquanta era socia
dell\'AIB anche la moglie Fillide.\
Nel 1950, con Giorgio La Pira e Angiolo Orvieto, fondò a Firenze
l\'Amicizia ebraico-cristiana, che presiedette fin quasi alla morte e di
cui diresse e compilò in gran parte il «Bollettino».\
Curò per Carabba (nella collana «Cultura dell\'anima» diretta da
Papini), per le Edizioni della Voce e altri editori vari testi classici
di carattere mistico o filosofico-religioso, fra i quali Seneca (1918),
le *Confessioni* di sant\'Agostino (1924), la *Leggenda aurea* di Iacopo
da Varagine (1924-1926), le *Visioni* di santa Hildegarde (1925),
l\'*Imitazione di Cristo* (1928), oltre a una raccolta di *Studi
filosofici* del Tommaseo (1920) e, nel 1953, *La nuova Gerusalemme e la
sua dottrina celeste* di Emanuel Swedenborg. Le sue opere più note sono
l\'importante antologia, in due volumi, *I mistici* (Firenze: Bemporad,
1925), seguita dieci anni dopo da *Mistici del Duecento e del Trecento*
per i «Classici Rizzoli» (Milano: Rizzoli, 1935) e le monografie su
*Sant\'Anselmo: vita e pensiero* (Bari: Laterza, 1929) e, nel secondo
dopoguerra, su *S. Caterina da Siena* (Torino: UTET, 1947). Nel 1919
aveva tradotto dall\'inglese alcuni racconti di Lafcadio Hearn.\
Nei primi anni Sessanta, forse per il VII centenario dantesco (1965),
lavorò a una schedatura dei manoscritti miniati della *Commedia*,
rimasta incompiuta e inedita.\
Destinò parte dei suoi libri, quelli relativi alle tematiche
filosofico-religiose e alla spiritualità anche non cristiana, ai
Domenicani di S. Marco di Firenze, con la condizione che andassero a
costituire una biblioteca distinta da quella del Convento ed aperta al
pubblico. Del Convento di S. Marco era da tempo benefattore e
collaboratore, soprattutto per la rivista «Vita cristiana» (1929-1955),
poi dal 1956 divenuta «Rivista di ascetica e mistica». L\'importante
raccolta specializzata da lui donata, costituita da circa 7.500 volumi
con alcune cinquecentine e seicentine, comprende anche suoi manoscritti
e appunti (incluse le schede del lavoro sui codici danteschi) e venne
ordinata dal domenicano Innocenzo Colosio (1910-1997), amico del
filosofo fin dagli anni Trenta. La Biblioteca di spiritualità \"Arrigo
Levasti\" fu inaugurata il 10 novembre 1979 ed è stata recentemente
riorganizzata.\
Un\'altra parte delle sue carte, che include il carteggio, è stata
donata dagli eredi insieme a quelle della moglie, nel 1979, alla
Biblioteca Marucelliana di Firenze.

Alberto Petrucciani

Giovanni Casati. *Scrittori cattolici italiani viventi: dizionario
bio-bibliografico ed indice analitico delle opere*. Milano: Ghirlanda,
1928, p. 43.

*Chi è?: dizionario degli italiani d\'oggi*. Roma: A. F. Formiggini,
1928, p. 282; 2ª ed., ivi, 1931, p. 418-419; 3ª ed., ivi, 1936, p. 506;
4ª ed., Roma: Cenacolo, 1940, p. 525.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 511; 6ª ed., ivi, 1957, p. 302; 7ª ed., ivi,
1961, p. 373.

Enrico M. Fusco. *Scrittori e idee: dizionario critico della letteratura
italiana*. Torino: SEI, 1956, p. 336.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 857.

*In morte di Arrigo Levasti: una lettera di Eugenio Garin*. «Filosofia»,
n.s., 24, n. 3 (lug. 1973), p. 344. Lettera del 20 aprile 1973 ad
Augusto Guzzo, con una premessa di Guzzo.

Innocenzo Colosio. *Arrigo Levasti (1886-1973), pioniere delle ricerche
storico-spirituali in Italia*. «Rassegna di ascetica e mistica», 24
(1973), n. 1, p. 185-200.

Giacomo Devoto. *Arrigo Levasti*. «Bollettino dell\'Amicizia
ebraico-cristiana di Firenze», n. s., 8 (1973), n. 3, p. 59-61.

*Ricordo di Arrigo Levasti*. «Bollettino dell\'Amicizia
ebraico-cristiana di Firenze», n. s., 8 (1973), n. 3, p. 62-72.
Interventi di Carlo Cordié, Eugenio Garin, Giorgio La Pira, Renato
Simeone, Innocenzo Colosio e Giuseppe Satta alla commemorazione tenuta a
Firenze il 24 maggio 1973.

Mario Gozzini. *C\'era un Gandhi a Firenze: la presenza religiosa di
Arrigo Levasti*. «La stampa», 107, n. 186 (9 ago. 1973), p. 3.

Lucienne Portier. *Arrigo Levasti (1886-1973): in memoriam*. «Revue des
études italiennes», n.s., 19, n. 3 (août-déc. 1973), p. 197-199.

Dino Pieraccioni. *Arrigo Levasti*, in *Incontri del mio tempo*.
Milazzo: SPES, 1977, p. 133-137. Già pubblicato in «L\'Osservatore della
domenica», 21 agosto 1973.

Dino Pieraccioni. *Ricordo di Arrigo Levasti*. «Bollettino
dell\'Amicizia ebraico-cristiana di Firenze», n. s., 14 (1979), n. 3/4,
p. 31-41.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 5.

Innocenzo Colosio. *La Biblioteca di spiritualità \"Arrigo Levasti\"*.
«Bit», n. 1 (gen.-mar. 1984), p. 2.

Valeria Masini. *Vittoria Morelli nelle lettere del Carteggio Levasti*,
con la collaborazione di Adriana Camarlinghi. «Copyright», 1986-1987, p.
33-48: ill.

Luciano Martini. *Arrigo Levasti: per un profilo della sua opera*.
«Bollettino dell\'Amicizia ebraico-cristiana», n.s., 25 (1991), n. 1/2,
p. 71-81.

Piero Buscioni. *Il \"rabdomante delle acque di Siloe\": studio su
Arrigo Levasti*. Prefazione di Marino Biondi. Montespertoli (FI): Aleph,
2000. 141 p. (L\'altra biblioteca). Contiene la *Bibliografia* delle
opere di e su Levasti, p. 126-133.

Giovanna Uzzani. [*Giorgi, Fillide
(Filli)*](http://www.treccani.it/enciclopedia/fillide-giorgi_(Dizionario-Biografico)/).
In: *Dizionario biografico degli italiani*. Vol. 55. Roma: Istituto
della Enciclopedia italiana, 2000, p. 314-317.

Lucia Cappelli. *Rinasce la Biblioteca di spiritualità \"Arrigo
Levasti\" di Firenze*. «Bibelot», 7 (2001), n. 2, p. 8.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2023-01-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/levasti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
