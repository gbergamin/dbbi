![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](balboni.jpg){height="250"}

## Balboni, Franco

(Roma 28 giugno 1926 -- Firenze 30 dicembre 1977)

Conseguita la maturità classica a Roma, probabilmente al Liceo \"Giulio
Cesare\", si adattò a lavorare per un breve periodo alla FIAT.\
Dal giugno 1953 iniziò un\'attività di volontariato alla Biblioteca
universitaria Alessandrina di Roma e nel febbraio 1954 ebbe anche
l\'incarico di curare, come collaboratore esterno, l\'ordinamento e il
funzionamento della Biblioteca dell\'Istituto di economia e finanza
della Facoltà di giurisprudenza. Nel 1960 sposò Maria Pia Colavini,
impiegata della Biblioteca Casanatense, e nel febbraio 1961, per
disaccordi col professore che era ufficialmente direttore della
Biblioteca dell\'Istituto, fu trasferito in un ufficio amministrativo
del Rettorato.\
Nel marzo 1964 iniziò a lavorare alla Biblioteca della Scuola normale
superiore di Pisa, inizialmente come applicato e da giugno inquadrato
come aiutobibliotecario nel ruolo aggiunto. Dal novembre 1965 ottenne
l\'incarico di responsabile della Biblioteca, mantenendo la qualifica di
aiutobibliotecario. Alla Biblioteca della Scuola normale non tardò a
guadagnarsi la stima e il favore degli studenti per l\'impegno che
metteva nella sua azione, tanto che molti lo seguirono nel 1966 a
Firenze quando corse a collaborare al salvataggio del materiale sommerso
dall\'alluvione. Laureato nel 1966 in giurisprudenza all\'Università di
Pisa, con una tesi di diritto ecclesiastico, nello stesso anno passò in
ruolo come aiutobibliotecario.\
Vincitore del concorso nazionale, bandito nel 1968, per bibliotecario
della carriera direttiva nelle università, nel settembre 1969 fu
destinato alla Biblioteca della Facoltà di magistero dell\'Università di
Firenze, nonostante le proteste degli studenti di Pisa e di
rappresentanti del mondo politico per la mancata assegnazione alla
Biblioteca della Scuola normale.\
Fallito il tentativo di ottenere un comando alla Biblioteca nazionale
centrale di Firenze, si dedicò alla sistemazione della Biblioteca del
Centro studi per l\'America latina del CNR, il cui fondo librario si
trovava nella Biblioteca della Facoltà di magistero, e al riordinamento
della Biblioteca di storia dell\'arte dell\'Università di Pisa, finché,
nel novembre 1971, ottenne il distacco presso la Regione Toscana, al
Dipartimento Istruzione e cultura, nell\'ufficio che nel 1972 ereditò le
funzioni della Soprintendenza bibliografica per la Toscana. Nel maggio
1974, terminato il periodo di distacco, riprese il lavoro
all\'Università di Firenze, continuando a collaborare con la Regione
come consulente per la politica bibliotecaria.\

Socio dell\'Associazione italiana biblioteche dal 1954, collaborò in
quegli anni alla segreteria della Sezione Lazio e prese parte a vari
congressi. Dal 1967 al 1975 fu membro del [Consiglio
direttivo](/aib/stor/cariche60.htm) e dal 1973 alla morte fece parte del
Comitato regionale della [Sezione Toscana](/aib/stor/sezioni/tos.htm).
Si occupò di politica bibliotecaria, numerosi furono i suoi interventi
ai congressi dell\'AIB e fu anche membro della Consulta nazionale per le
biblioteche del Partito comunista italiano.\
Dall\'anno accademico 1971/72 fino alla morte fu incaricato
dell\'insegnamento di Bibliografia e biblioteconomia nell\'Università di
Pisa e nel 1977 insegnò anche alla Scuola speciale per archivisti e
bibliotecari dell\'Università di Roma.\
La sua biblioteca personale fu donata dalla moglie alla Biblioteca dei
servizi bibliografici della Regione Toscana.

Simonetta Buttò

Giovanna Carlo. *Un labirinto di carta* \[intervista a Franco Balboni\].
«Rinascita», 34, n. 49 (16 dic. 1977), p. 22 (supplemento Libri).

Francesco Barberi. *Franco Balboni*. «Bollettino d\'informazioni AIB»,
18 (1978), n. 1, p. 83-84.

\[*Commemorazione di Franco Balboni a cura di Raffaele Giampietro e Rino
Pensato letta al 38º Congresso AIB*\]. «Bollettino d\'informazioni AIB»,
18 (1978), n. 3/4, p. 279-280.

Diego Maltese. *Franco Balboni*. «Accademie e biblioteche d\'Italia», 46
(1978), n. 6, p. 457-459.

Guido Pensato - Rino Pensato. *Bibliotecario, professione intellettuale:
ricordo di Franco Balboni*. «Bit: biblioteche in Toscana», n. 21
(gen.-mar. 1989), p. 6-9.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 26-27 (voce di Giorgio De Gregori).

Guido e Rino Pensato. *Angela Vinay e Franco Balboni: due storie, tante
storie*. In: *Angela Vinay e le biblioteche: scritti e testimonianze*.
Roma: ICCU: AIB, 2000, p. 135-140.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/balboni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
