![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

Dizionario bio-bibliografico dei bibliotecari italiani del XX secolo

![\[Ritratto\]](calcagno.jpg){height="250"}

## Calcagno, Guido

(Prato 21 marzo 1866 -- Roma 29 settembre 1939)

Studiò all\'Università di Roma, conseguendo la laurea in scienze
naturali quando già lavorava in biblioteca.\
Entrò come alunno sottobibliotecario alla Biblioteca nazionale centrale
Vittorio Emanuele II di Roma il 1º febbraio 1889 e dopo un anno,
superato l\'esame di abilitazione, fu inquadrato nel ruolo di
sottobibliotecario di 4ª classe, ottenendo poi nel novembre 1893 la
promozione alla 3ª classe. Fu fiduciario del prefetto [Domenico
Gnoli](gnolid.htm) e responsabile dell\'economato.\
Promosso sottobibliotecario di 2ª classe nell\'ottobre 1902, dopo aver
conseguito nell\'ottobre 1904 l\'abilitazione all\'ufficio di
bibliotecario venne promosso nel dicembre dello stesso anno
sottobibliotecario di 1ª classe. Nell\'aprile 1903 collaborò al catalogo
della Mostra di topografia romana organizzata dalla Biblioteca nazionale
in occasione del Congresso internazionale di scienze storiche.\
Nel novembre del 1907 il Ministero gli affidò l\'incarico di riordinare
la Biblioteca archeologica annessa alla Direzione generale delle
antichità e delle belle arti. Il riordino durò fino al dicembre 1908,
mentre a partire dal 1909 si dedicò, insieme al bibliotecario Francesco
Gatti, alla formazione del catalogo per materie, realizzando un
dettagliato catalogo alfabetico-classificato.\
Nel 1909 fu incaricato da [Giuliano Bonazzi](bonazzi.htm), nuovo
direttore della Biblioteca nazionale di Roma, di elaborare un progetto
di rinnovamento della sala di consultazione e del suo catalogo.\

Nel febbraio 1912 fu promosso bibliotecario di 5ª classe e, nel periodo
tra febbraio e maggio, venne destinato in missione temporanea alla
direzione della [Biblioteca universitaria di
Messina](/aib/stor/teche/me-uni.htm) per curarne la ricostruzione e
l\'ordinamento dopo i danni del terremoto del 1908.\
Il 1º aprile 1915 fu nominato direttore della [Biblioteca universitaria
Alessandrina](/aib/stor/teche/rm-uni.htm) di Roma e dal febbraio 1924
anche soprintendente bibliografico per l\'Abruzzo e il Molise. Fece
anche parte della Commissione, presieduta da [Guido Biagi](biagi.htm),
che elaborò le *Regole per la compilazione del catalogo alfabetico*
approvate nel 1921.\
Nel giugno 1925 fu promosso direttore di 1ª classe e successivamente,
alla fine del 1926, venne chiamato presso la Direzione generale
Accademie e biblioteche, appena istituita, con la qualifica di ispettore
superiore. Prestò servizio alla Direzione generale fino al collocamento
a riposo, il 1º luglio 1933, e fu tra l\'altro membro della Commissione
centrale per le biblioteche e del comitato di direzione di «Accademie e
biblioteche d\'Italia».\
Nel 1938 pubblicò, nella collana «Enciclopedia del libro», curata da
Albano Sorbelli, il volume *Biblioteche scolastiche*.\
Socio della Società bibliografica italiana dal 1897 al 1908, fu poi
membro del Comitato promotore dell\'Associazione italiana biblioteche e
del suo Consiglio direttivo dal 1930 al 1939.

Vittorio Ponzani

Luigi De Gregori. *Guido Calcagno (Prato, 21 marzo 1866-Roma, 29
settembre 1939)*. «Accademie e biblioteche d\'Italia», 14 (1939/40), n.
1, p. 39-42.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 182.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 47 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 100.

Vittorio Ponzani. *Guido Calcagno*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 141-146, con l\'elenco degli scritti.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-29, a cura di [Simonetta
Buttò](/aib/redazione3.htm), [Andrea Paoli](/aib/redazione3.htm) e
[Alberto Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/calcagno.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
