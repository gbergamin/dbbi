![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](modena.jpg){height="250"}\
\
[\[Altra immagine\]](modena2.jpg)

## Modena, Abdelkader (Abd-el-Kader)

(Rovigo 17 agosto 1841 -- Rovigo 1º novembre 1919)

Di famiglia e religione ebraica, dopo aver superato da esterno gli esami
al Ginnasio Liceo vescovile di Rovigo si iscrisse alla Facoltà di
giurisprudenza dell\'Università di Padova ma nel 1859 riparò oltre il
confine lombardo per evitare l\'arruolamento nell\'esercito austriaco.\
Si arruolò invece nell\'esercito piemontese, nel giugno 1860, e dopo
aver seguito la Scuola militare di Modena prese parte alle campagne
contro il brigantaggio in Basilicata nel 1861 e 1865, alla guerra del
1866 e alla presa di Roma, nelle truppe comandate da Nino Bixio. Si
congedò come luogotenente alla fine di ottobre 1870.\
Tornato a Rovigo si dedicò a un\'attività commerciale, al giornalismo e
alla politica, tra i progressisti, essendo tra i promotori della
«Rivista liberale del Polesine» (1870-1871). Coltivò studi e ricerche di
archeologia e storia medievale del territorio, recandosi anche in
Germania, e per i suoi lavori sui più antichi documenti rodigini venne
nominato socio (1868) e poi segretario (dal 1877) dell\'Accademia dei
Concordi e ispettore dei monumenti e scavi. Fu anche delegato scolastico
per il comune di Occhiobello e consigliere comunale (e nel 1880-1881
assessore) di Fiesso Umbertiano.\
Entrò nella carriera delle biblioteche governative come assistente nel
1882, alla Biblioteca nazionale Vittorio Emanuele II di Roma, passando
poi nel corso del 1883 alla Biblioteca universitaria Alessandrina. Con i
ruoli unici venne inquadrato dal 1º gennaio 1886 come sottobibliotecario
di 3ª classe. All\'Alessandrina curò tra l\'altro la raccolta di
legislazione straniera e degli antichi Stati italiani costituita durante
la direzione di [Francesco Carta](carta.htm).\
Nell\'ottobre 1891 venne trasferito alla Biblioteca universitaria di
Padova e nel novembre 1893 venne promosso sottobibliotecario di 2ª
classe, qualifica con cui concluse la carriera. A Padova pubblicò uno
studio sull\'umanista Celio Rodigino (1896) e compilò, insieme a Edgardo
Morpurgo, un repertorio di *Medici e chirurghi ebrei dottorati e
licenziati nell\'Università di Padova dal 1617 al 1816* pubblicato
postumo nel 1967. Fu anche, dal 1907, vicedirettore della Biblioteca.\

Venne collocato a riposo nel 1909 e tornò a vivere a Rovigo.\
Aderì alla Società bibliografica italiana dalla sua costituzione e
compare tra i soci fino almeno al 1911, già a riposo.\
Compilò un vasto schedario di notizie storiche sul Polesine, di cui dopo
la sua morte fu pubblicato un piccolo saggio, e donò all\'Accademia dei
Concordi una notevole raccolta di manoscritti e libri antichi o
d\'interesse storico.

Alberto Petrucciani

Antonio Cappellini. *Polesani illustri e notabili: compendio
biografico*. Genova: M. Terrile Olcese, 1938, p. 107.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 197.

Daniele Spadon. *Oltre il ghetto: Abd-el-Kader Modena, Luigia Gina
Modena Colorni, Ausonio Colorni e le loro storie*. \[S.l.: s.n.\], 2001
(Padova: Società cooperativa tipografica). 83 p.: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-23, ultimo aggiornamento 2022-12-08, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/modena.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
