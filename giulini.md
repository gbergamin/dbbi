![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](giulini.jpg){height="250"}

## Giulini, Alessandro

(Milano 18 luglio 1873 -- Milano 31 gennaio 1936)

Conte, studioso di storia, fu nominato conservatore della Biblioteca
Trivulziana di Milano alla fine del 1920, succedendo al defunto [Emilio
Motta](motta.htm), e mantenne la carica per molti anni, fino
all\'acquisizione da parte del Comune (1935). Il Comune gli affidò poi
un incarico di ricerche nell\'Archivio storico civico.\
Socio della Società bibliografica italiana almeno dal 1903 al 1911, in
seguito prese parte al primo Congresso mondiale delle biblioteche e di
bibliografia (1929) e aderì all\'Associazione italiana biblioteche fin
dalla sua costituzione (1930), ma non compare più tra i soci a partire
dal 1934.\
Socio benemerito della Società storica lombarda (dal 1893), ricoprì la
carica di consigliere dal 1914, quella di vicepresidente dal 1916 e la
presidenza dal 1931 alla morte; fece anche parte del comitato di
redazione dell\'«Archivio storico lombardo», di cui fu assiduo
collaboratore e per anni direttore. A Milano fu anche assessore comunale
nella giunta Ponti (1905-1909), consigliere provinciale, presidente
della Congregazione di carità, vicepresidente della Commissione
conservatrice di monumenti e scavi, membro del Consiglio scolastico
provinciale. Fu inoltre membro della Deputazione di storia patria di
Torino (corrispondente dal 1913, deputato dal 1918 e vicepresidente dal
1931 alla morte), membro e segretario della Commissione araldica
lombarda e socio corrispondente dell\'Istituto lombardo di scienze e
lettere (dal 1928) e della Deputazione di storia patria per le province
modenesi.\
Collaborò alla «Nuova Antologia», al «Marzocco», al «Giornale storico
della letteratura italiana» e ad altri periodici, con scritti per lo più
di storia milanese e lombarda, e curò fino alla morte la pubblicazione
del *Carteggio* di Pietro e Alessandro Verri, iniziata nel 1910 da
Francesco Novati ed Emanuele Greppi e poi continuata da Giovanni
Seregni. Contribuì inoltre all\'*Enciclopedia italiana* e
all\'*Enciclopedia storico-nobiliare italiana* diretta da Vittorio
Spreti.

Alberto Petrucciani

G. B. \[Giovanni Bognetti\]. *Il conservatore della Biblioteca
Trivulziana*. (Appunti e notizie). «Archivio storico lombardo», 47
(1920), n. 4, p. 595-596.

*Chi è?: dizionario degli italiani d\'oggi*. Roma: A. F. Formiggini,
1928, p. 254; 2ª ed., Roma: A. F. Formiggini, 1931, p. 369-370; 3ª ed.,
Roma: A. F. Formiggini, 1936, p. 444-445.

Giovanni Casati. *Scrittori cattolici italiani viventi: dizionario
bio-bibliografico ed indice analitico delle opere*. Milano: Ghirlanda,
1928, p. 37-38.

*Enciclopedia storico-nobiliare italiana*, promossa e diretta da
Vittorio Spreti. Vol. 3. Milano: Enciclopedia storico-nobiliare
italiana, 1930, p. 486.

Visconti, Alessandro. *Uno storico contemporaneo: Alessandro Giulini*.
(Profili). «Convivium», 6 (1934), n. 3, p. 383-386.

Giovanni Casati. *Dizionario degli scrittori d\'Italia: dalle origini
fino ai viventi*. Vol. 3. Milano: Ghirlanda, \[1934\], p. 200.

Ermanno Dervieux. *L\'opera cinquantenaria della R. Deputazione di
storia patria di Torino: notizie di fatto storiche, biografiche e
bibliografiche sulla R. Deputazione e i suoi deputati nel secondo mezzo
secolo dalla fondazione, in occasione del suo centenario*. Torino:
Fratelli Bocca, 1935, p. 66 e 287-293, con l\'elenco degli scritti.

*La morte di Alessandro Giulini*. «Corriere della sera», 61, n. 28 (1°
feb. 1936), p. 4.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 191.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-02-11, ultimo aggiornamento 2022-07-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/giulini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
