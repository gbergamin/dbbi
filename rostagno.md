![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rostagno.jpg){height="240"}

## Rostagno, Enrico

(Saluzzo CN 22 settembre 1860 -- Bari 29 luglio 1942)

Laureato in lettere all\'Università di Pisa nel 1884, come allievo della
Scuola normale superiore (1880-1884), seguì poi il corso di
perfezionamento all\'Istituto di studi superiori di Firenze con Domenico
Comparetti e Girolamo Vitelli e studiò anche all\'Università di Bonn.\
Nel luglio 1890 fu nominato sottoconservatore di manoscritti alla
Biblioteca Medicea Laurenziana di Firenze, avendo superato da esterno
l\'esame di abilitazione a bibliotecario allora previsto, e
dall\'ottobre 1891 conservatore di manoscritti di 3ª classe. Percorse
poi i vari gradi della carriera fino a raggiungere nel dicembre 1923 la
qualifica di direttore di biblioteca di 1ª classe.\
Della [Biblioteca Medicea Laurenziana](/aib/stor/teche/fi-lau.htm),
dalla quale non aveva voluto mai allontanarsi, neppure quando nel 1912 e
nel 1913 gli fu offerto di andare a dirigere la Biblioteca nazionale di
Torino e la Biblioteca Marciana di Venezia, assunse la direzione alla
fine del 1923, dopo il pensionamento di [Guido Biagi](biagi.htm), col
quale aveva collaborato per molti anni, attendendo inizialmente, insieme
a Nicola Festa, alla compilazione del catalogo dei manoscritti greci.
Alla direzione della Laurenziana era unita la carica di soprintendente
bibliografico per le Marche e l\'Umbria (dal 1932 solo per le Marche).\
Collocato a riposo dal 1º luglio 1933 per limiti d\'età, dovette
lasciare la direzione della Biblioteca, di cui il Ministero volle
nominarlo bibliotecario onorario.\

Socio della Società bibliografica italiana dal 1897 al 1900, fu poi
membro del [Comitato promotore](/aib/stor/cariche30.htm) e socio
dell\'Associazione italiana biblioteche dalla sua fondazione (1930),
anche dopo il collocamento a riposo.\
Libero docente di letteratura latina e greca dal 1888 e di paleografia
greca e latina dal 1899, insegnò Paleografia greca all\'Università di
Firenze dal 1902.\
Il suo carteggio è conservato nella Biblioteca Medicea Laurenziana.

Giorgio De Gregori

*Onoranze a un bibliotecario*. «Accademie e biblioteche d\'Italia», 7
(1933/34), n. 1, p. 73.

Teresa Lodi. *Enrico Rostagno*. «Accademie e biblioteche d\'Italia», 16
(1941/42), n. 6, p. 309-318, con una fotografia e l\'elenco degli
scritti.

\[*Enrico Rostagno*\]. «La bibliofilia», 44 (1942), n. 7/9, p. 212-213.

Pier Silverio Leicht. *Enrico Rostagno. Commemorazione tenuta il 17
dicembre 1942 nella Reale Accademia d\'Italia*. «Rendiconti della Reale
Accademia d\'Italia, Classe di scienze morali e storiche», serie 7, 4
(1942), n. 1/6, p. 91-96.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni antiquariato, 1960, p. 142.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 205.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 153-154 (voce di Giorgio De Gregori).

*Gli archivi della memoria e il carteggio Salvemini-Pistelli*, a cura di
Rosario Pintaudi. Firenze: Polistampa, 2004, p. 73-82, con una
fotografia.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 394.

Lida Maria Gonelli. *Enrico Rostagno*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 516-521.

Immagine tratta da: *Gli archivi della memoria: bibliotecari, filologi e
papirologi nei carteggi della Biblioteca Medicea Laurenziana*, a cura di
Rosario Pintaudi, Firenze: Biblioteca Medicea Laurenziana, 1996.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-10-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rostagno.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
