![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](formentini.jpg){height="250"}

## Formentini, Ubaldo

(Licciana MS 20 novembre 1880 -- La Spezia 9 febbraio 1958)

Laureato in giurisprudenza all\'Università di Pisa nel novembre 1902,
con una tesi sulla tutela del patrimonio artistico, nello stesso anno si
iscrisse al Partito socialista, iniziando un\'attività giornalistica nel
settimanale socialista spezzino «Libera parola» (1903-1921), di cui fu
redattore e poi fino al 1909 direttore. Compiuto il praticantato a
Genova, esercitò la professione, spesso in processi a carattere
politico, presso il Tribunale di Sarzana e poi alla Spezia.\
Eletto al Consiglio comunale della Spezia nel 1906 e nel 1908, dal 1909
-- con la conquista della maggioranza da parte dei partiti socialisti e
radicali -- divenne assessore al commercio e alle finanze. Si dimise due
anni dopo e, nel 1914, anche da consigliere. Nel 1906, 1908 e 1910 aveva
rappresentato la sezione spezzina ai congressi del Partito socialista
italiano, ma se ne distaccò dopo la sconfessione a livello nazionale
dell\'alleanza locale.\
Nel frattempo, dal 1911, aveva iniziato a collaborare con Gaetano
Salvemini, scrivendo di politica internazionale su «L\'Unità» e aderendo
dopo la guerra -- cui partecipò come sottotenente di artiglieria nella
difesa territoriale -- alla Lega democratica. Nel 1919 era stato anche
candidato alle elezioni politiche nel Partito del lavoro, senza
risultare eletto. Da quell\'anno iniziò a collaborare con Piero Gobetti,
scrivendo su «Energie nove» (1919) e «La rivoluzione liberale»
(1922-1923) e pubblicando due volumetti presso la sua casa editrice.\
Dopo l\'esperienza di amministratore, nel dicembre 1914 aveva vinto il
concorso per vicesegretario generale del Comune della Spezia.\
Nel luglio 1923, alla morte di [Ubaldo Mazzini](mazzini.htm), di cui era
stato amico e collaboratore, fu nominato direttore della Biblioteca
civica e del Museo della Spezia, carica che conservò fino a poco prima
della morte.

Si dedicò quindi particolarmente agli studi di archeologia, storia e
storia dell\'arte della Liguria e della Lunigiana, cui dedicò numerose
pubblicazioni, e collaborò all\'*Enciclopedia italiana*.\
Nel 1929 conseguì la libera docenza in storia medievale e moderna e dal
1931 fu per diversi anni professore incaricato della materia, e poi di
storia dell\'arte, presso l\'Università di Genova.\
Allo scoppio della seconda guerra mondiale mise in salvo
nell\'entroterra il materiale più prezioso del Museo e della Biblioteca.
Durante l\'occupazione tedesca lasciò la città, nella primavera del
1944, e in seguito attraversò il fronte, tornando alla Spezia subito
dopo la Liberazione e venendo reintegrato a maggio 1945 nei suoi
incarichi.\
Aderì all\'Associazione italiana biblioteche dalla sua fondazione
(1930), ma solo per qualche anno, e di nuovo per breve tempo
nell\'immediato dopoguerra.\
Presidente dell\'Accademia lunigianese di scienze \"G. Capellini\",
della Commissione conservatrice dei monumenti, degli scavi e degli
oggetti di antichità e arte della provincia della Spezia e della Sezione
lunense dell\'Istituto internazionale di studi liguri, fu anche
condirettore del «Giornale storico della Lunigiana» e poi del «Giornale
storico e letterario della Liguria» e socio dell\'Istituto nazionale di
studi etruschi e italici e di varie accademie e società storiche.\
Il Museo civico della Spezia è stato intitolato al suo nome.

Alberto Petrucciani

*Chi è?: dizionario degli italiani d\'oggi*, Roma: A. F. Formiggini,
1928, p. 224-225; 2ª ed., Roma: A. F. Formiggini, 1931, p. 318; 3ª ed.,
Roma: A. F. Formiggini, 1936, p. 382; 4ª ed., Roma: Cenacolo, 1940, p.
400; 5ª ed., Roma: Filippo Scarano, 1948, p. 394; 6ª ed., Roma: Filippo
Scarano, 1957, p. 232.

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 334-335.

Nino Lamboglia. *Necrologio: Ubaldo Formentini, Giandomenico Serra*.
«Rivista di studi liguri», 24 (1958), n. 1/2, p. 195-199, con una
fotografia.

N. L. \[Nino Lamboglia\]. *Ubaldo Formentini*. «Studi etruschi», 27
(1959), p. 349-350.

Nino Lamboglia. *Commemorazione di Ubaldo Formentini, tenuta alla Spezia
nel Palazzo civico il 19 aprile 1959*. «Giornale storico della
Lunigiana», n.s., 10 (1959), n. 3/4, p. 113-120.

Geo Pistarino. *Prospettive storiografiche: dal \"Giornale ligustico\"
al \"Giornale storico della Lunigiana e del territorio lucense\"*. In:
*Miscellanea in onore di Ruggero Moscati*, Napoli: ESI, 1985, p.
677-690.

Edoardo Grendi. *Storia di una storia locale: l\'esperienza ligure
1792-1992*. Venezia: Marsilio, 1996, p. 84-88 e *passim*.

Paolo Tirelli. *[Formentini,
Ubaldo](http://www.treccani.it/enciclopedia/ubaldo-formentini_(Dizionario_Biografico)/)*.
In: *Dizionario biografico degli italiani*. Vol. 49. Roma: Istituto
della Enciclopedia italiana, 1997, p. 32-36 (con altri riferimenti
bibliografici, relativi soprattutto all\'attività politica).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 198 (che lo dice morto il 10 febbraio e
presenta gravi inesattezze nelle notizie biografiche).

Roberto Ricci. *Gioacchino Volpe, Ubaldo Formentini: stimoli e pretesti
per una nuova storiografia lunigianese (prima parte)*. «Archivio storico
per le province parmensi», serie 4ª, 61 (2009), p. 27-34. Pubblicato nel
2010.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-09, ultimo aggiornamento 2020-04-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/formentini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
