![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](deroberto.jpg){height="250"}

## De Roberto, Federico

(Napoli 16 gennaio 1861 -- Catania 26 luglio 1927)

Letterato e pubblicista attivo tra la fine del XIX e i primi decenni del
XX secolo, noto soprattutto per il romanzo *I Vicerè*, nel 1871 si
trasferì con la famiglia a Catania, città d\'origine della madre, dove
frequentò l\'Istituto tecnico \"Carlo Gemmellaro\" e si avviò molto
presto al giornalismo, collaborando con due settimanali, il «Don
Chisciotte» e il «Fanfulla della domenica». Iscritto alla Facoltà di
Scienze fisiche, matematiche e naturali dell\'Università di Catania,
abbandonò gli studi al secondo anno per dedicarsi interamente alla
scrittura. Visse tra Roma, Firenze, Milano e Catania.\
Nel giugno 1885 fu nominato, per \"chiara fama\", bibliotecario aggiunto
alla Civica di Catania, l\'antica biblioteca dei padri benedettini,
trasformata in Civica in seguito alle devoluzioni dell\'asse
ecclesiastico e poi, dopo la sua morte e facendo seguito alle volontà
testamentarie del barone Ursino Recupero, donatore di un ricco fondo
librario antico a stampa, in Biblioteche riunite \"Civica e A. Ursino
Recupero\". Mantenne la carica di bibliotecario aggiunto sino al 1898.\
La sua nomina a bibliotecario può essere letta come parziale risposta,
da parte dell\'*élite* politica cittadina, al suo impegno a favore dei
beni culturali della città, che lo gratificò in seguito anche con la
nomina a soprintendente onorario ai monumenti.\
Nonostante apparisse poco interessato alle sorti della Biblioteca e
all\'attività professionale, dalla lettura della documentazione in gran
parte inedita, conservata nel fondo De Roberto della Biblioteca della
Società di storia patria per la Sicilia orientale, emerge la figura di
un bibliotecario attento al ruolo della biblioteca per la città. In
diverse occasioni ricordò all\'amministrazione l\'obbligo che le
derivava dall\'aver voluto la Biblioteca, sollecitò la messa in atto di
una politica di acquisti e di incremento delle collezioni e soprattutto
si impegnò a favore della sua riapertura al pubblico, dopo più di
vent\'anni di chiusura per i lavori interni di riordino.\

Redasse anche il Regolamento interno, pubblicato dal Comune di Catania
nel 1893, nel quale si legge il tentativo di ammodernare la struttura e
i servizi della Biblioteca aprendola alla collettività e, in
particolare, alle scuole che avevano sede nello stesso complesso
monastico. Si mostrò attento, inoltre, ai problemi legati alla selezione
e alla condivisione delle risorse librarie e all\'uso intelligente delle
risorse economiche.\
Il suo ultimo articolo prima della morte è dedicato interamente alla
Biblioteca, dalla quale si era allontanato ormai da decenni (*La
Biblioteca Ursino*, «Il giornale dell\'Isola», Catania, 8 luglio 1927),
e concludeva una serie di interventi dedicati al patrimonio artistico
della città di Catania.

Simona Inserra

Paolo Nalli. *Lettere a Federico De Roberto*, con introduzione e note di
M. Emma Alaimo. «Annali della Fondazione Verga», 2 (1985), p. 121-227.

Graziella Pulce. *[De Roberto,
Federico](http://www.treccani.it/enciclopedia/federico-de-roberto_%28Dizionario-Biografico%29/)*.
In: *Dizionario biografico degli italiani*. Vol. 39. Roma: Istituto
della Enciclopedia italiana, 1991, p. 148-154.

Gaetano Calabrese. *Alcuni documenti inediti sul Monastero di San Nicolò
l\'Arena di Catania nella seconda metà dell\'Ottocento*. «Archivio
storico per la Sicilia orientale», 95 (1999), fasc. 1/3, p. 283-326.
Pubblicato nel 2005.

Antonio Di Grado. *La vita, le carte, i turbamenti di Federico De
Roberto, gentiluomo*. Acireale; Roma: Bonanno, 2007. 335 p. (Occasioni
critiche; 1).

Federico De Roberto. *Il patrimonio artistico di Catania*, a cura di
Dario Stazzone. Enna: Papiro, 2009.

Simona Inserra. *Critico, novelliere, poeta, fotografo\... e
bibliotecario: Federico De Roberto a Catania tra fine \'800 e primi
decenni del \'900*. In: *Nel mondo dei libri: intellettuali, editoria e
biblioteche nel Novecento italiano*, a cura di Giovanni Di Domenico e
Marco Santoro. Manziana (Roma): Vecchiarelli, 2010, p. 19-42.

Simona Inserra. *Biblioteche e bibliotecari a Catania tra XIX e XX
secolo*. Catania: Bonanno, 2012. 175 p.: ill.

Simona Inserra. *La biblioteca di Federico De Roberto*. Roma:
Associazione italiana biblioteche, 2017. 622 p. (Sezioni regionali AIB.
Sicilia; 1).

Simona Inserra. *Dediche, postille e segni di lettura nei libri di
Federico De Roberto: tracce d\'uso in una biblioteca d\'autore*. «Annali
della Fondazione Verga», n. s., n. 11 (2018), p. 299-314.

Simona Inserra. *I libri antichi nella biblioteca di Federico De
Roberto*. Roma: Associazione italiana biblioteche, 2021. 139 p. (Sezioni
regionali AIB. Sicilia; 2).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-02-01, ultimo aggiornamento 2023-01-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/deroberto.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
