![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](maggiore.jpg)

## Maggiore, Ferdinando (Luciano)

(Francavilla Fontana BR 4 luglio 1943 -- Bari 1º agosto 2008)

Padre cappuccino (Luciano al battesimo), entrò nel 1954 nel seminario di
Barletta, vestì il saio nel 1958 e fu ordinato sacerdote l\'11 marzo
1967, dopo gli studi in vari conventi pugliesi. Conseguì la licenza in
teologia all\'Istituto S. Niccolò di Bari, il diploma di archivistica
presso l\'Archivio di Stato di Bari e frequentò fino all\'ottavo anno la
classe di organo e composizione organistica al Conservatorio di Bari. Fu
anche insegnante di Metodologia e Musica liturgica all\'Istituto S.
Niccolò.\
Dal 1967 vicebibliotecario e dal 1970 bibliotecario dei Cappuccini di
Puglia, diresse fino alla morte la Biblioteca provinciale dell\'ordine,
nel Convento di S. Fara di Bari, che riorganizzò interamente con criteri
moderni. Nel 1987 presentò una relazione al convegno nazionale delle
biblioteche cappuccine tenuto ad Assisi.\
Fu anche docente e bibliotecario della Facoltà teologica pugliese.\
Socio dell\'Associazione italiana biblioteche almeno dal 1986 fino
all\'anno della morte, fece parte del Comitato regionale della [Sezione
Puglia](/aib/stor/sezioni/pug.htm) dal 1997 al 2003. Fu inoltre membro,
ininterrottamente dal novembre 1991 al giugno 2008, del Consiglio
direttivo dell\'Associazione dei bibliotecari ecclesiastici italiani,
per la quale organizzò numerosi corsi di aggiornamento, e socio
dell\'Associazione archivistica ecclesiastica (dal 1967), della Società
di storia patria per la Puglia e di altri sodalizi scientifici.\
Pubblicò alcuni scritti sulla storia religiosa pugliese e sulle
biblioteche dei cappuccini, diresse la collana «I cappuccini nelle
Puglie» e collaborò alla redazione del secondo volume di *ACOLIT*
(Milano 2000), dedicato agli ordini religiosi.\
Nel 2010 la Biblioteca provinciale dei Cappuccini di Puglia, rinnovata e
inaugurata il 26 aprile, è stata intitolata al suo nome.

Mauro Guerrini

*Ricordo di padre Ferdinando Maggiore*. «Bollettino di informazione /
ABEI», 17 (2008), n. 3, p. 30-31.

Mauro Guerrini. [*Ferdinando
Maggiore*](https://www.aib.it/aib/editoria/n20/1004.htm3). (Parole
chiave: biblioteche, bibliotecari). «AIB notizie», 20 (2008), n. 10/11,
p. 4.

*Studi e ricerche in memoria di Ferdinando L. Maggiore OFMCap: amicorum
munera*, presentazione Alfredo Marchello; introduzione Alfredo Di
Napoli. Bari: Istituto per la storia del Risorgimento italiano, Comitato
di Bari, 2018. XVII, 276 p.: 1 ritratto.

*La Biblioteca provinciale dei Cappuccini di Puglia: 60 anni al servizio
della cultura (1958-2018): meeting e studi in memoria di Ferdinando L.
Maggiore ofmcap.*, a cura di Alfredo Di Napoli. Bari: Società di storia
patria per la Puglia, 2019. 204 p.: ill. (Convegni / Società di storia
patria per la Puglia; 29). Incontro tenuto a Bari il 25 maggio 2018.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-06-19, ultimo aggiornamento 2022-10-11, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/maggiore.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
