![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](dellorso.jpg){height="250"}

## Dell\'Orso, Francesco

(Arborea OR 3 marzo 1953 -- Perugia 17 maggio 2015)

Nato in Sardegna, da una famiglia umbra, crebbe fra Firenze, Venezia, la
Calabria e infine Perugia, dove si laureò in filosofia nel 1975 e venne
assunto nel 1977 come bibliotecario dall\'Università. Perugia fu uno dei
primi atenei italiani, nel 1980, a introdurre i computer nella gestione
dei propri servizi bibliotecari, scegliendo il software DOBIS/LIBIS,
commercializzato dall\'IBM dal 1978.\
Presso l\'Università di Perugia si occupò prevalentemente
dell\'automazione bibliotecaria, prima con DOBIS/LIBIS, poi con CDS/ISIS
e infine con Aleph, anche redigendo numerosi manuali, formando
innumerevoli bibliotecari e trascorrendo lunghi periodi all\'estero per
aggiornarsi e per partecipare alle riunioni dei bibliotecari
utilizzatori di quei software, ricoprendo in tale ambito anche incarichi
direttivi.\
Formatore e consulente anche presso altre istituzioni sia italiane che
straniere -- fra cui la Fondation Napoléon a Parigi, della quale fra il
1999 e il 2001 riorganizzò la biblioteca, l\'Associazione nazionale ex
deportati politici nei campi di sterminio nazisti a Roma, la Biblioteca
di documentazione pedagogica a Firenze, l\'Università Ca\' Foscari di
Venezia, l\'Istituto agrario di San Michele all\'Adige ed enti religiosi
e sanitari -- si interessò particolarmente, a partire dall\'inizio degli
anni Novanta, ai programmi informatici per la gestione, anche a livello
personale, di bibliografie e citazioni. Su tali programmi scrisse una
trentina di articoli, tre ampie guide a specifici prodotti e una [vasta
rassegna comparativa](http://www.riccardoridi.it/esb/dellorso/bms-dasp/)
in inglese, mantenuta aggiornata online dal 1999 fino al 2010 con
apprezzamenti a livello internazionale; ebbe anche contatti con i
curatori dei programmi, talvolta migliorati proprio grazie alle sue
segnalazioni.\
Autore di numerose altre pubblicazioni professionali, prevalentemente
nel campo dell\'informatica documentaria, collaborò a «Biblioteche
oggi», al «Bollettino AIB» e a «ESB forum» (anche come membro del
comitato scientifico). I suoi testi sono sempre chiari, documentati,
aggiornati, piacevoli da leggere anche se molto tecnici, mai retorici,
spesso ironici e all\'occorrenza caustici. Soprattutto nelle note
nascondeva intuizioni e giudizi acuti e originali applicabili al di là
dell\'occasione specifica, che si rileggono proficuamente anche dopo
l\'obsolescenza dei software a cui si riferivano.\

Fu prodigo nel fornire consigli e revisioni, dietro le quinte, ai
numerosi colleghi con cui era in contatto e che stavano preparando testi
o progetti. Nelle conversazioni, nelle lezioni e nella corrispondenza
era franco, talvolta persino ruvido, sempre più interessato alla
sostanza che alla diplomazia. Rigoroso ed esigente con tutti, incluso se
stesso, nonostante le numerose proposte ricevute evitò sempre di
assumere incarichi per cui riteneva di non essere perfettamente
adeguato.\
Socio dell\'Associazione italiana biblioteche dal 1980, fu
vicepresidente della [Sezione Umbria](/aib/stor/sezioni/umb.htm) nel
1983-1984 e presidente nel triennio 1985-1987, dedicando particolare
attenzione alla formazione e all\'aggiornamento professionali e al
coinvolgimento nelle iniziative associative anche dei bibliotecari
attivi nelle sedi meno centrali di un territorio piuttosto dispersivo.\
Ammalatosi nel 2010, nel gennaio del 2012 andò in pensione anticipata
per motivi di salute, ricoprendo fino a pochi mesi prima di lasciare il
lavoro il ruolo di responsabile dell\'ufficio automazione delle
biblioteche dell\'Università di Perugia, che aveva assunto all\'inizio
degli anni Novanta.

Riccardo Ridi

Mauro Guerrini. *[Francesco Dell\'Orso, bibliotecario e
studioso](https://flore.unifi.it/retrieve/handle/2158/1003251/40747/Dell'Orso_BO_Guerrini.pdf)*.
«Biblioteche oggi», mag. 2015, p. 2. Poi, in versione estesa, anche in
«ESB forum», col titolo [*Francesco Dell\'Orso: bibliotecario, studioso,
testimone
dell\'essenza*](http://www.riccardoridi.it/esb/fdo2016-guerrini.htm)
(maggio 2016), e in Mauro Guerrini, *De bibliothecariis: persone, idee,
linguaggi*, a cura di Tiziana Stagi, Firenze: Firenze University Press,
2017, p. 395-396.

*[Obituary: Francesco Dell\'Orso, librarian at the Fondation Napoléon
(2000-2001)](http://en.fondationnapoleon.org/2015/09/17/obituary-francesco-dellorso-librarian-at-the-fondation-napoleon-2000-2001/)*.
\<http://en.fondationnapoleon.org/2015/09/17/obituary-francesco-dellorso-librarian-at-the-fondation-napoleon-2000-2001/>.
2015.

*[Francesco Dell\'Orso](http://www.riccardoridi.it/esb/ors.htm)*. «ESB
forum», \<http://www.riccardoridi.it/esb/ors.htm>. 2015-2021.

Riccardo Ridi. *[Fare e trasmettere: artigianato digitale in biblioteca:
un ricordo di Francesco
Dell\'Orso](http://www.bibliotecheoggi.it/rivista/article/view/372/313)*.
(Profili). «Biblioteche oggi», set. 2015, p. 22-24, con una fotografia.
Segue la *Bibliografia di Francesco Dell\'Orso*, a cura di Riccardo Ridi
con la collaborazione di Vittorio Ponzani, p. 25-29; poi, in versione
estesa, anche in «ESB forum», col titolo [*Francesco Dell\'Orso:
bibliografia
1982-2017*](http://www.riccardoridi.it/esb/fdo2016-ridi.htm) (maggio
2017).

*[Bibliografie, biblioteche e gestione dell\'informazione: un omaggio a
Francesco Dell\'Orso](http://www.riccardoridi.it/esb/fdo2016.htm)*, a
cura di Riccardo Ridi, Claudio Gnoli, Odile Martinez Dell\'Orso,
Gabriele Mazzitelli, Juliana Mazzocchi e Michele Santoro. 2016-2017.
«ESB forum», \<http://www.riccardoridi.it/esb/fdo2016.htm>.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-02, ultimo aggiornamento 2021-02-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/dellorso.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
