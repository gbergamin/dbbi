![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](veneziani.jpg)

## Veneziani, Paolo

(Roma 10 agosto 1939 -- Roma 28 gennaio 2007)

Dopo la laurea in giurisprudenza, conseguita all\'Università di Roma, e
il servizio militare, entrò come bibliotecario nelle biblioteche
pubbliche statali, per concorso, dal 1º dicembre 1968, assegnato alla
Biblioteca nazionale Marciana di Venezia.\
Trasferito nell\'agosto 1969 alla Biblioteca nazionale centrale di Roma,
entrò nella redazione dell\'*Indice generale degli incunaboli delle
biblioteche d\'Italia*, di cui curò il volume V (*S-Z*, 1972) in
collaborazione con [Enrichetta Valenziani](valenziani.htm) ed [Emidio
Cerulli](cerulli.htm), e il VI (1981), di *Aggiunte, correzioni,
indici*, in collaborazione con Enrichetta Valenziani e Giuliana
Sciascia.\
Responsabile del Dipartimento manoscritti e rari della Nazionale di Roma
dal 1974 al 1986, capo del personale dal 1977 al 1981, divenne
vicedirettore nel 1985, incarico che mantenne fino a quando risultò
vincitore del corso-concorso per dirigenti, tenuto presso la Scuola
superiore della pubblica amministrazione.\
Nominato direttore della [Biblioteca nazionale centrale di
Roma](/aib/stor/teche/rm-naz.htm) nell\'aprile 1990, lasciò l\'incarico
ad aprile 1997, quando, anche a seguito di crescenti dissapori con
l\'Ufficio centrale per i beni librari del Ministero, ottenne il
collocamento a riposo anticipato.\
Nel corso della sua direzione si concentrò in modo particolare sulla
riorganizzazione interna della Biblioteca e sul rilancio del ruolo
dell\'istituto nel sistema delle biblioteche italiane e in ambito
internazionale, attraverso la convinta partecipazione a SBN, la
sensibilità per temi come la misurazione dei servizi, la volontà di
procedere con l\'informatizzazione dei cataloghi, la partecipazione a
numerosi progetti nazionali e internazionali. Dedicò costante attenzione
alle origini e alla storia dell\'istituto, con la produzione di numerose
ricerche sui primi anni di vita della Biblioteca e la scelta di
ripristinare nei documenti ufficiali e nel logo l\'originaria
denominazione di \"Vittorio Emanuele II\", e avviò molte iniziative
editoriali, secondo un ben preciso progetto, articolato in una
*newsletter* mensile e due collane, «Studi, guide, cataloghi» e «BVE
quaderni», una di carattere più tecnico-bibliografico, l\'altra dedicata
ad approfondimenti sulla storia dell\'istituto e dei suoi fondi.\

Socio dell\'Associazione italiana biblioteche dal 1969, fu segretario
della [Sezione Lazio](/aib/stor/sezioni/laz.htm) nel 1971-1973,
componente del [Collegio sindacale](/aib/stor/cariche91.htm) dal 1997 al
2003 (dal 2000 come presidente) e membro di varie commissioni e gruppi
di lavoro.\
Studioso del libro antico, particolarmente degli incunaboli, e della
storia della Biblioteca nazionale di Roma, pubblicò numerosi articoli,
saggi e recensioni, oltre ad alcuni interventi di carattere metodologico
sulla catalogazione degli incunaboli e del libro antico e a un volume
sull\'origine della stampa a Brescia (Firenze 1986).

Luca Bellingeri

[*Omaggio a Paolo
Veneziani*](https://www.aib.it/aib/editoria/n19/0306.htm3). «AIB
notizie», 19 (2007), n. 3, p. 6-9: ill. Contiene testimonianze di Luca
Bellingeri, Lorenzo Baldacchini, Gabriele Mazzitelli, Francesca Niutta
(*Paolo Veneziani e la fantabibliografia*), Graziano Ruffini, Piero
Scapecchi, Giuliana Zagra.

Luca Bellingeri. [*Questione di stile*](/aib/boll/2007/0701139.htm).
«Bollettino AIB», 47 (2007), n. 1/2, p. 139-142.

Marina Venier. *† Paolo Veneziani (08/12/1939-21/01/07)* \[ma
*10/8/1939-28/1/2007*\]. (In memoriam). «Gazette du livre médiéval», n.
50 (printemps 2007), p. 132-133.

Attilio Mauro Caproni. Oublieuse mémoire *per Paolo Veneziani*. (Note,
discussioni e documenti). «Bibliotheca», 6 (2007) n. 2, p. 175-176.

Francesca Niutta. *Ricordo di Paolo Veneziani*. «Roma nel Rinascimento»,
2007, p. 5-6.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2007-11-02, ultimo aggiornamento 2023-01-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/veneziani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
