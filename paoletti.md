![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](paoletti.jpg)

## Paoletti, Nello

(Scandicci FI 7 giugno 1916 -- Scandicci FI 1º gennaio 2012)

Nello Paoletti è stato testimone tra i più operosi di ben tre
avvenimenti che hanno segnato la storia della Biblioteca nazionale
centrale di Firenze: il trasloco (estate 1935), la \"battaglia di
Firenze\" (agosto 1944) e l\'alluvione (4 novembre 1966).\
Entrato su domanda in servizio nelle biblioteche governative non di
ruolo, il 5 novembre 1934, come fattorino, fu per breve periodo
(novembre 1942-aprile 1944) avventizio di 3ª categoria in sostituzione
di un dipendente richiamato alle armi. Dopo questo periodo, esonerato
dal servizio militare per ipotrofia della gamba destra e riconfermato
fattorino, entrò in ruolo dal 1º maggio 1948, come custode.\
Dopo il trasloco della Nazionale dagli Uffizi alla sede di piazza
Cavalleggeri fu destinato al magazzino e alla distribuzione dei
periodici. Nell\'aprile 1938 fu chiamato a collaborare con Carlo
Angeleri alla realizzazione della Sala Rinascimento, una sezione delle
sale di consultazione che prevedeva la costituzione di un apposito
apparato bibliografico con la scelta e la sistemazione del materiale
librario, nonché le dovute annotazioni nelle schede catalografiche.\
Quando, durante il periodo bellico, i materiali più preziosi delle
biblioteche toscane, seguendo le direttive dei Piani di protezione
antiaerea, furono ricoverati nella Badia di Passignano, a 30 km da
Firenze, fu uno dei custodi designati per questo delicato compito di
sorveglianza. Pur vincitore di un concorso per applicato esecutivo nei
Provveditorati agli studi (1942), non abbandonò il suo posto e non
raggiunse mai la destinazione assegnatogli, Spalato, perché obbligato a
restare in quel periodo vicino ai suoi, ormai anziani, ma soprattutto
perché -- come dirà in un suo scritto -- le «mie convinzioni politiche
\[\...\] non mi permettevano di svolgere la mia attività in un luogo
straniero occupato con la forza».\

Nel 1961, nonostante la sua qualifica di custode capo, per l\'elevata
considerazione dei superiori gli venne affidata la direzione
dell\'Ufficio di distribuzione del materiale librario. In tale veste fu
rigido e scrupoloso nella manutenzione dei magazzini e
nell\'espletamento del servizio e fu per un ventennio la voce stentorea
che dal banco della Sala centrale chiamava gli utenti per la ricezione
dei materiali distribuiti. Molti utenti lo ricordano anche per la
prodigalità dei suoi consigli e per i suggerimenti che sapeva dare
nell\'interpretazione delle difficili grafie delle schede
catalografiche. Nel maggio 1963 passò alla carriera esecutiva, come
aiutante.\
Chiamato dal direttore [Emanuele Casamassima](casamassima.htm) a
collaborare per il ripristino dei servizi dopo l\'alluvione del 1966,
seppe essere determinante in alcuni frangenti tanto da ricevere, come
altri colleghi, gli apprezzamenti del presidente della Repubblica
Giuseppe Saragat e del CRIA (Committee to Rescue Italian Art), nato per
convogliare gli aiuti internazionali alla Biblioteca.\
Di sua iniziativa nel 1972 ricompattò i magazzini -- travolti
dall\'alluvione -- facendo spostare più di 10.000 metri di materiali
librari e realizzò, con pochi collaboratori, anche le pulizie e la
spolveratura. La direttrice dell\'epoca, Anna Maria Giorgetti Vichi, gli
indirizzò un encomio solenne (29 settembre 1972), documento che spicca
nelle carte del suo fascicolo personale. Passò poi alla carriera di
concetto, raggiungendo il grado di aiutobibliotecario principale.\
Dopo il collocamento a riposo (il 1º luglio 1981, con 47 anni di
servizio), abituato alle procedure tradizionali, dichiarò che ritornava
malvolentieri alle cerimonie commemorative dell\'istituto perché
l\'automazione aveva troppo modificato i procedimenti operativi della
\"sua\" biblioteca.

Antonio Giardullo

Si ringrazia la famiglia Paoletti per alcune notizie e la fotografia.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-04-08, ultimo aggiornamento 2022-07-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/paoletti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
