![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](degregorig.jpg){height="250"}

## De Gregori, Giorgio

(Roma 25 settembre 1913 -- Roma 30 giugno 2003)

Quarto figlio di [Luigi De Gregori](”degregori.htm”), frequentò il Liceo
Visconti a Roma e si laureò in lettere nel novembre 1935 con una tesi su
*Le biblioteche romane nell\'età imperiale*, pubblicata in forma
rimaneggiata nel 1937 in «Accademie e biblioteche d\'Italia». Nel 1935
ottenne anche il diploma di paleografia e dottrina archivistica presso
l\'Archivio di Stato di Roma.\
Primo nel concorso per quattro posti di bibliotecario del 1937, dal 1º
agosto venne destinato, come bibliotecario aggiunto, alla Biblioteca
nazionale centrale di Firenze. Promosso bibliotecario del marzo 1941, da
gennaio a giugno 1942 fu comandato alla Biblioteca universitaria di
Bologna. Ottenne quindi il trasferimento a Roma, destinato alla
Biblioteca nazionale centrale ma comandato alla Biblioteca
dell\'Accademia d\'Italia.\
Chiamato alle armi nel dicembre 1942, come tenente degli alpini, dopo
l\'8 settembre 1943 fu catturato dai tedeschi insieme ai suoi soldati,
mentre era di stanza ad Antibes, ma riuscì a fuggire e a rientrare a
Roma in ottobre. Non avendo un regolare congedo, dovette accettare la
destinazione a Padova, alla Direzione generale delle accademie e
biblioteche trasferita al Nord a seguito della costituzione della
Repubblica sociale, dove si occupò delle operazioni legate alla
protezione del materiale di pregio delle biblioteche.\
Superato il giudizio di epurazione, rientrò in servizio nel gennaio
1946, comandato alla Biblioteca di archeologia e storia dell\'arte,
della quale si stava organizzando il rientro a Palazzo Venezia, e poi
formalmente trasferito in dicembre. Nel 1946-1947 collaborò col padre
alle operazioni connesse al rientro in Italia delle biblioteche
germaniche di Roma e Firenze.\
Promosso nel giugno 1948 bibliotecario di 1ª classe, nel 1949 si occupò
anche del riordino della Biblioteca della Corte dei Conti.\

Nel maggio 1952 assunse la direzione della Soprintendenza bibliografica
per l\'Abruzzo e il Molise, con sede a Pescara. Vi promosse subito il
progetto di un Catalogo unico regionale, basato sul materiale delle
cinque biblioteche provinciali, che nel 1960 raggiunse la consistenza di
143.904 schede per 53.056 opere catalogate. A partire dal 1955 la
Soprintendenza partecipò al Servizio nazionale di lettura, attivando tre
reti di posti di prestito che facevano capo alle biblioteche comunali di
Ortona, Castel di Sangro e Isernia. Contribuì inoltre alla costituzione
della [Sezione abruzzese e molisana](/aib/stor/sezioni/abr.htm)
dell\'Associazione italiana per le biblioteche, nel 1954, e
all\'organizzazione, a Chieti e Pescara nel giugno 1955, del primo
\"Convegno regionale dei bibliotecari\".\
Nel febbraio 1958 fu nominato direttore dell\'Ufficio esecutivo del
Centro nazionale per il catalogo unico delle biblioteche italiane e per
le informazioni bibliografiche (CUBI), mantenendo fino al maggio 1961
anche l\'incarico di soprintendente bibliografico per l\'Abruzzo e il
Molise.\
Promosso direttore di biblioteca di 3ª classe nell\'ottobre 1958, dal 1º
giugno 1961 lasciò i ruoli delle biblioteche governative per andare a
dirigere la Biblioteca della Corte costituzionale, dove rimase fino al
collocamento a riposo, nell\'agosto 1977.\
Nei giorni successivi all\'alluvione di Firenze del 4 novembre 1966 fu
chiamato da [Emanuele Casamassima](”casamassima.htm”), suo carissimo
amico, a prestare il suo aiuto nelle prime operazioni di recupero del
materiale della Biblioteca nazionale centrale.\
Socio dell\'Associazione italiana biblioteche già dal 1937, ebbe poi
larga parte nella rifondazione democratica dell\'Associazione e ne fu
[tesoriere](/aib/stor/cariche51.htm) dal 1951 al 1954 e membro del
[Consiglio direttivo](/aib/stor/cariche54.htm) dal 1954 al 1957. Primo
firmatario dell\'ordine del giorno che nell\'Assemblea di Chianciano del
1960 decise per una maggiore caratterizzazione professionale dell\'AIB,
ne fu nuovamente [tesoriere](/aib/stor/cariche60.htm) dal 1961 al 1965,
membro del [Consiglio direttivo](/aib/stor/cariche60.htm) dal 1964 al
1967, con l\'incarico di segretario, e di nuovo [dal 1969 al
1972](/aib/stor/cariche69.htm) e [dal 1975 al
1978](/aib/stor/cariche75.htm), come segretario dal 1969 al 1975. Fece
inoltre parte della Commissione di studio per le biblioteche degli enti
locali (1963-1968), che preparò i primi standard italiani per le
biblioteche pubbliche, fu redattore capo del «Bollettino
d\'informazioni» e dal 1967 al 1969, e poi dal 1976 fin verso il 1989,
curò la Biblioteca e l\'Archivio dell\'AIB; nel 1981 fu nominato socio
d\'onore. Fu inoltre vicepresidente (1958-1961) e commissario (1964)
della [Sezione Abruzzo](/aib/stor/sezioni/abr.htm).\
Nei suoi numerosi contributi si occupò particolarmente dei problemi
delle biblioteche pubbliche, della catalogazione collettiva e in
cooperazione e del deposito legale. Negli ultimi anni si dedicò in
particolar modo alla storia recente delle biblioteche e dei bibliotecari
italiani, con vari lavori pubblicati nel «Bollettino AIB», «La
bibliofilia» e altre riviste e con i volumi *Vita di un bibliotecario
romano: Luigi De Gregori* (Roma 1999) e *Per una storia dei bibliotecari
italiani del XX secolo: dizionario bio-bibliografico 1900-1990* (ivi
1999, con la collaborazione di Simonetta Buttò). Sua ultima
pubblicazione fu l\'autobiografia *La mia vita tra le rocce e tra i
libri* (ivi 2003), uscita poco dopo la sua morte.\
Dal 2007 il Premio Giorgio De Gregori, promosso dai figli Luigi e
Francesco e dall\'Associazione italiana biblioteche, offre ogni anno un
riconoscimento a studi inediti su argomenti d\'interesse per le
biblioteche, i cui autori non abbiano superato i 35 anni.\
In occasione del centenario della nascita si tenne a Roma e Pescara, il
25-26 settembre 2013, il convegno \"In ricordo di Giorgio De Gregori
(1913-2003)\".\
La sua biblioteca di carattere professionale, contenente anche libri del
padre, è stata donata all\'AIB e costituisce il fondo Giorgio De Gregori
della Biblioteca.

Andrea Paoli

*Gran ritorno al Congresso di un signore di altri tempi: Giorgio de
Gregori*. (AIB \'99). [«AIB notizie», 11 (1999), n.
6](https://riviste.aib.it/index.php/aibn/issue/view/1066/412), p. 10-11,
con una fotografia.

*[Omaggio a Giorgio De Gregori](/aib/editoria/n15/03-07omaggio.htm)*.
«AIB notizie», 15 (2003), n. 7, p. 7-12. Con testimonianze di Vilma
Alberani, Sebastiano Amande, Simonetta Buttò, Walter Capezzali, Dario
D\'Alessandro, Gianni Lazzari, Concetta Mineo, Andrea Paoli, Alberto
Petrucciani, Igino Poggiali e Carlo Revelli. Vedi anche Giuliana Zagra,
[*La scrivania di un bibliotecario*](/aib/editoria/n15/03-07zagra.htm),
ivi, p. 3.

Andrea Capaccioni. *[Giorgio De Gregori: con lui scompare uno dei
bibliotecari che più si sono impegnati nella promozione della
professione in
Italia](http://www.bibliotecheoggi.it/2003/20030805901.pdf)*. (Ricordo).
«Biblioteche oggi», 21 (2003), n. 8, p. 59-61, con due fotografie.

Lucio De Marcellis. *Ricordo di Giorgio De Gregori*. «Notizie dalla
Delfico», 17 (2003), n. 1/3, p. 10-14, con cinque fotografie.

Giorgio De Gregori. *La mia vita tra le rocce e tra i libri*, con la
collaborazione di Andrea Paoli, presentazione di Alberto Petrucciani.
Roma: Associazione italiana biblioteche, 2003. 287 p.: ill. Contiene
anche la *Bibliografia degli scritti di Giorgio De Gregori*, a cura di
Andrea Paoli, p. 265-278.

Chiara Morabito - Andrea Paoli, *[Il fondo Giorgio de Gregori della
Biblioteca dell\'AIB](https://www.aib.it/morabito-paoli2005/)*. (La
biblioteca delle biblioteche). «AIB notizie», 17 (2005), n. 5, p. 14-15:
ill..

Walter Capezzali. *Giorgio De Gregori e la sua benefica incursione tra
le biblioteche d\'Abruzzo e Molise (1952-1960)*. In: *Pensare le
biblioteche: studi e interventi offerti a Paolo Traniello*, a cura di
Angela Nuovo, Alberto Petrucciani e Graziano Ruffini. Roma: Sinnos,
2008, p. 217-236.

Andrea Paoli. *Giorgio de Gregori*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 215-226, con ulteriori riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-20, ultimo aggiornamento 2023-01-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/degregorig.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
