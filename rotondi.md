![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rotondi.jpg)

## Rotondi, Clementina

(Monteleone di Spoleto PG 29 marzo 1920 -- Firenze 12 novembre 1991)

Laureata in lettere all\'Università di Firenze, con una tesi su un
giornale toscano del Risorgimento discussa con Carlo Morandi, conseguì
anche il diploma di archivista paleografo dell\'Archivio di Stato.\
Lavorò alla Biblioteca nazionale centrale di Firenze, come borsista del
Centro nazionale per il catalogo unico, dal 1º marzo 1951.\
Entrò nei ruoli delle biblioteche statali dal 28 marzo 1962, come
aiutobibliotecaria; dal marzo 1966 passò nella carriera direttiva (dal
1969 come bibliotecario principale), sempre presso la Nazionale di
Firenze, dove curò la sezione periodici.\
Diventata dirigente nel 1979, diresse da quell\'anno la [Biblioteca
universitaria di Bologna](/aib/stor/teche/bo-uni.htm) e dal 1980 la
[Biblioteca Marucelliana](/aib/stor/teche/fi-mar.htm) di Firenze. Venne
collocata a riposo dal 1º aprile 1985.\
Socia dell\'Associazione italiana biblioteche dal 1954, fu eletta nel
[Comitato regionale](/aib/stor/sezioni/tos.htm%20) della Sezione Toscana
nel 1956 (dimettendosi nel 1958) e ancora nel 1967; dopo le dimissioni
del Comitato (1968), venne rieletta ancora per il triennio 1969-1972,
ricoprendo la carica di segretario. Fece parte anche del Gruppo di
lavoro sulle pubblicazioni periodiche, negli anni Settanta, e della
delegazione italiana alla Conferenza generale dell\'IFLA nel 1970, 1972
e 1977.\

Tra i suoi lavori più importanti, pubblicati nella «Biblioteca di
bibliografia italiana» dell\'editore Olschki, sono la *Bibliografia dei
periodici toscani* dal 1847 al 1871 (3 vol., 1952-1972) e la
*Bibliografia analitica leopardiana* per il periodo 1961-1970 (1973, in
collaborazione con Alessandro Tortoreto). Per la rivista «La
bibliofilia» curò dal 1969 al 1988 la rubrica delle *Notizie*,
recensendo soprattutto cataloghi e bibliografie, e compilò l\'indice
cumulativo 1949-1978; collaborò anche ad «Accademie e biblioteche
d\'Italia», al «Bollettino d\'informazioni» dell\'AIB, all\'«Archivio
storico italiano» (di cui curò con Giulia Camerani Marri l\'indice
1942-1967), alla «Nuova Antologia» e ad altri periodici bibliografici e
storici. Dedicò vari contributi alla storia delle biblioteche
fiorentine, soprattutto della Marucelliana e della Nazionale, e compilò
gli indici retrospettivi della rivista «Il Marzocco» (Firenze: Olschki,
1980). Fu inoltre membro effettivo della Deputazione toscana di storia
patria e fece parte dal 1955 del Consiglio direttivo della Società
toscana per la storia del Risorgimento, di cui fu anche dal 1974 alla
morte segretaria e direttrice della «Rassegna storica toscana».

Alberto Petrucciani

Mario Gastaldi -- Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 173.

*Miscellanea di studi in onore di Clementina Rotondi*. Scritti di F.
Adorno e altri. «Copyright», 1984-1985, p. 7-116 (pubbl. nel 1985).
Contiene fra l\'altro la *Bibliografia degli studi di Clementina
Rotondi*, p. 9-12.

*Ricordo di Clementina Rotondi*. «Bibliotime», 2 (1991), n. 4, p. 15.

Giovanni Spadolini. *Per Clementina Rotondi*. «Rassegna storica
toscana», 38 (1992), n. 1, p. 3-10. Segue la *Bibliografia degli scritti
di Clementina Rotondi*, a cura di Roberto Balzani, Fulvio Conti e Aglaia
Paoletti, p. 11-18.

*Miscellanea di studi in ricordo di Clementina Rotondi*. Scritti di F.
Arduini e altri. «Copyright», 1991-1996, 93 p. (pubblicato nel 1997).
Contiene fra l\'altro Cosimo Ceccuti, *Per Clementina Rotondi*, p. 9-10;
Rossella Todros, *Ricordando Clementina Rotondi: le attività del settore
disegni e stampe della Biblioteca Marucelliana*, p. 31-32; Alessandro
Olschki, *Clementina Rotondi e la casa editrice Olschki*, p. 57-59.

Si ringrazia Lucia Milana per le notizie sulla morte.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2021-02-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rotondi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
