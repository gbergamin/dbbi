![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](nurra.jpg){height="167"}

## Nurra, Pietro

(Alghero SS 5 dicembre 1871 -- Genova 14 novembre 1951)

Studiò al Liceo Azuni di Sassari, allievo di Vittorio Cian con cui
collaborò nelle ricerche di letteratura popolare, e poi conseguì la
laurea in giurisprudenza nell\'Università di Sassari, nel novembre 1893,
con una tesi sul socialismo.\
Insegnò per un breve periodo nel Ginnasio di Alghero e si fece conoscere
come studioso della letteratura popolare sarda (*La poesia popolare in
Sardegna: note bibliografiche*, Sassari: Gallizzi, 1893; *Canti popolari
sardi*, raccolti ed illustrati da Vittorio Cian e Pietro Nurra, Palermo:
Clausen, 1893-1896).\
Entrò dal febbraio 1896 nelle biblioteche governative come
sottobibliotecario, prima presso la Biblioteca universitaria di Sassari
e dall\'aprile 1898 presso la Biblioteca nazionale Braidense di Milano.
In quel periodo fu tra i fondatori dell\'Associazione nazionale fra gli
impiegati delle biblioteche, ne fu eletto vicepresidente, e poi divenne
anche segretario della Confederazione nazionale degli impiegati.
Collaborò con Filippo Turati e i socialisti milanesi e pubblicò vari
articoli storici e di costume su riviste come «Emporium» e
«L\'illustrazione italiana».\

Nel marzo 1916 venne nominato direttore della [Biblioteca universitaria
di Genova](/aib/stor/teche/ge-uni.htm), in cui lavorava dal luglio 1912
e di cui era già stato reggente. Nel dopoguerra riprese anche
l\'attività sindacale, come presidente dell\'Associazione dei funzionari
delle biblioteche pubbliche, e fu tra i promotori della Giovane Sardegna
(Gramsci lo ricorda nel suo saggio del 1926 su *Alcuni temi della
quistione meridionale*) e della Confederazione nazionale degli impiegati
e salariati dello Stato.\
Inquadrato con la riforma del 1919 nel grado di bibliotecario e promosso
bibliotecario capo dal febbraio 1926, dal novembre 1933 assunse anche la
responsabilità della Soprintendenza bibliografica per la Liguria e la
Lunigiana allora istituita.\
Durante la sua direzione fu realizzata la ristrutturazione della
Biblioteca universitaria, che occupò i locali dell\'ex chiesa attigua al
palazzo dell\'Università, e vennero notevolmente arricchite le raccolte,
soprattutto in campo storico e locale, e potenziati i servizi. Venne
collocato a riposo a gennaio 1942, con il grado di direttore di
biblioteca di 2ª classe che aveva raggiunto nel 1938.\
Socio della Società bibliografica italiana dal 1897 al 1903, fece poi
parte del Comitato promotore dell\'Associazione italiana biblioteche e
ne fu socio e membro del [Consiglio direttivo](/aib/stor/cariche30.htm)
dalla fondazione, nel 1930, fino all\'interruzione bellica. Fu
assiduamente presente ai suoi congressi e organizzò il convegno
nazionale del 1936 a Genova. Nel dopoguerra, già a riposo, aderì alla
ricostituzione dell\'Associazione, iscrivendosi alla Sezione ligure.\
Socio della Società ligure di storia patria dal 1928, fu autore di
importanti lavori di storia genovese fra Sette e Ottocento, fra i quali
*La coalizione europea contro la Repubblica di Genova (1793-1796)*
(Genova: Società ligure di storia patria, 1933) e l\'edizione delle
*Memorie per la storia di Genova dagli ultimi anni del secolo XVIII alla
fine dell\'anno 1814* di Girolamo Serra (ivi, 1930). Collaborò
all\'organizzazione del XIII Congresso della Società nazionale per la
storia del Risorgimento, tenuto a Genova nel 1925, e organizzò in
quell\'occasione la Mostra ligure del Risorgimento.

Alberto Petrucciani

Angelo De Gubernatis. *Piccolo dizionario dei contemporanei italiani*.
Roma: Forzani e c., 1895, p. 649-650.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1063 e \*142 (che indica per
errore il 1861 come anno di nascita).

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 288.

*Chi è?: dizionario degli italiani d\'oggi*, Roma: A.F. Formiggini,
1928, p. 352; 2ª ed., ivi, 1931, p. 544; 3ª ed., ivi, 1936, p. 655; 4ª
ed., Roma: Cenacolo, 1940, p. 674; 5ª ed., Roma: Filippo Scarano, 1948,
p. 654.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 199.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 328.

Alberto Petrucciani. *[Pietro
Nurra](https://www.academia.edu/12413998/Pietro_Nurra)*. In: *Dizionario
biografico dei soprintendenti bibliografici (1919-1972)*. Bologna:
Bononia University Press, 2011, p. 433-450 (con la bibliografia degli
scritti e ulteriori riferimenti bibliografici).

Alberto Petrucciani. *[Nurra,
Pietro](http://www.treccani.it/enciclopedia/pietro-nurra_(Dizionario-Biografico)/)*.
In: *Dizionario biografico degli italiani*. Vol. 78. Roma: Istituto
della Enciclopedia italiana, 2013, p. 855-856.

Maria Paola Bellini. *Le biblioteche degli emigranti a bordo dei
transatlantici*. «Le carte e la storia», 25 (2019), n. 2, p. 164-177.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-07, ultimo aggiornamento 2021-03-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/nurra.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
