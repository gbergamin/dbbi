![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](santinelli.jpg){height="250"}

## Santinelli Fraschetti, Itala

(Roma 18 agosto 1875 -- Roma 1961)

Laureata in lettere all\'Università di Roma nel novembre 1899, con una
tesi su *Le vergini vestali*, pubblicò poi alcuni studi sulla religione
romana.\
Entrò nei ruoli delle biblioteche governative come sottobibliotecaria,
per concorso, dal 1º febbraio 1901, destinata alla Biblioteca
universitaria di Genova, ma già nell\'ottobre dello stesso anno ottenne
il trasferimento a Roma, alla Biblioteca universitaria Alessandrina.\
Nel dicembre 1906 fu trasferita alla Biblioteca Angelica, dove si occupò
di catalogazione per autori e per soggetti, e nel febbraio 1909 approdò
alla Biblioteca nazionale centrale di Roma. Nell\'aprile 1907 sposò il
prof. Pier Attilio Fraschetti.\
Inquadrata nella qualifica di bibliotecario con la riforma del 1923, fu
promossa bibliotecario capo nel giugno 1925. Alla Biblioteca nazionale
curò l\'impostazione della Sezione di cultura generale e resse la
biblioteca nei periodi di assenza del direttore. Responsabile
dell\'ufficio acquisti, si occupò anche di informazioni bibliografiche
e, dal 1919 al 1922, della compilazione degli elenchi delle opere da
richiedere alla Germania come indennità di guerra. Nel 1929 collaborò
alla realizzazione della mostra di opere antiche allestita al Palazzo
Margherita, in occasione del Primo Congresso mondiale delle biblioteche
e di bibliografia.\
Dal luglio 1930 diresse la [Biblioteca di archeologia e storia
dell\'arte](/aib/stor/teche/rm-arc.htm), dove incrementò le acquisizioni
di fondi personali (Castellani, Barnabei, Vessella, Ricci) e proseguì la
ricerca di strumenti idonei a rafforzare il carattere specializzato
della Biblioteca al servizio di un pubblico composto in massima parte da
esperti, come il dettagliato catalogo per soggetto, arricchito dagli
spogli che derivavano dalla schedatura degli articoli delle riviste.
Promossa nell\'agosto 1938 direttore di biblioteca di 2ª classe, allestì
a Castel Sant\'Angelo la Mostra bibliografica adrianea organizzata per
il 18º centenario della morte dell\'imperatore Adriano e nel 1939 curò
lo spostamento della Biblioteca a via della Lungara, presso l\'Accademia
d\'Italia, imposto per liberare gli spazi di Palazzo Venezia. Fu
collocata a riposo nel corso del 1940.\

Socia dell\'Associazione italiana biblioteche dalla fondazione (1930),
fu relatrice in alcuni congressi degli anni Trenta e ricompare fra gli
iscritti dopo la ricostituzione su basi democratiche, fino almeno al
1954.\
Oltre a vari saggi, pubblicò il *Catalogo degli incunabuli di
Montecassino* (Cassino 1929), in collaborazione con Camillo Scaccia
Scarafoni, un opuscolo su *La biblioteca del R. Istituto di archeologia
e storia dell\'arte* (Roma 1939) e, per la collana «Enciclopedia del
libro» edita da Mondadori, il manuale su *Il catalogo alfabetico per
soggetti* (Milano 1941), tema a cui si era dedicata particolarmente
all\'Angelica e soprattutto alla Biblioteca di archeologia e storia
dell\'arte.

Simonetta Buttò

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 408.

Nella Santovito Vichi. *Profilo di Attilio Nardecchia e di Itala
Santinelli Fraschetti: due rievocazioni*. «Almanacco dei bibliotecari
italiani», 1962, p. 47-56: 51-56, con una fotografia.

Simonetta Buttò. *Agli inizi della professione: bibliotecari (e
bibliotecarie) dell\'Ottocento*. In: *La professione bibliotecaria in
Italia e altri studi*. Roma: Biblioteca nazionale centrale di Roma,
2002, p. 35-70: 35-36, 60-61.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 401-402.

Simonetta Buttò. *[Storie di autonomia \"speciale\": le biblioteche
specializzate del Ministero per i beni e le attività
culturali](https://aibstudi.aib.it/article/view/6365/7446)*. «AIB
studi», 52 (2012), n. 2, p. 151-172: 160-162.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-09, ultimo aggiornamento 2023-01-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/santinelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
