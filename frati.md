![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](frati.jpg){height="250"}

## Frati, Carlo

(Bologna 22 febbraio 1863 -- Bologna 28 febbraio 1930)

Laureato in lettere nel novembre 1886 all\'Università di Bologna,
discutendo una tesi di letteratura medievale con il Carducci, e
perfezionatosi all\'Istituto di studi superiori di Firenze, già nel 1888
fu chiamato dal Carducci a fare parte della Commissione per i testi di
lingua.\
Nel 1890 entrò nel personale delle biblioteche governative, con la
qualifica di sottobibliotecario straordinario, destinato alla Biblioteca
Casanatense di Roma e l\'anno seguente all\'Estense di Modena.\
Conseguita da esterno l\'abilitazione a bibliotecario, venne nominato
sottobibliotecario di 1ª classe, di ruolo, dal 1º gennaio 1892, e
destinato alla Biblioteca universitaria di Bologna.\
Promosso bibliotecario nel maggio 1893, gli venne affidata la direzione
della [Biblioteca Estense](/aib/stor/teche/mo-est.htm).\
Nell\'agosto 1896 tornò, in sottordine, alla Biblioteca universitaria di
Bologna, allora diretta da [Olindo Guerrini](guerrini.htm), dove fu
incaricato della descrizione dei manoscritti latini e italiani.
Trasferito nell\'ottobre 1897 alla [Biblioteca nazionale di
Torino](/aib/stor/teche/to-naz.htm), per desiderio del direttore
[Carta](carta.htm), ne fu nominato direttore qualche mese dopo
l\'incendio della Biblioteca (1904), a seguito del trasferimento di
Carta.\
Dal dicembre 1905 fu trasferito alla direzione della [Biblioteca
nazionale Marciana](/aib/stor/teche/ve-mar.htm) di Venezia, dove rimase
alcuni anni.\
Trasferito ancora nell\'agosto 1913 alla direzione della [Biblioteca
universitaria di Genova](/aib/stor/teche/ge-uni.htm), si oppose al
provvedimento, andando per qualche mese in aspettativa. Rientrato nel
giugno 1914 alla [Biblioteca Palatina di
Parma](/aib/stor/teche/pr-pal.htm), l\'anno successivo, dopo la morte di
[Alvisi](alvisi.htm), ne venne nominato direttore.\
Finalmente, nel 1918, su sua richiesta, fece ritorno nella sua città
natale, e al principio del 1921 assunse la direzione della [Biblioteca
universitaria di Bologna](/aib/stor/teche/bo-uni.htm), per il
pensionamento di [Fumagalli](fumagalli.htm), tenendola fino alla morte.\

Fu in questa biblioteca, nella quale operò più a lungo, che ne rimasero
le tracce più significative: vi aveva provveduto a un razionale assetto
del catalogo, a una sistemazione del reparto di consultazione e di
quello per lo studio dei manoscritti e dei rari, e aveva adibito a sala
di lettura generale il grande salone barocco che prima era utilizzato
solamente in occasione di cerimonie. Nelle altre biblioteche attraverso
le quali era passato, la sua era stata prevalentemente opera di studio,
descrizione e illustrazione del patrimonio posseduto, sempre fatto
oggetto di pubblicazione, come dimostra la ricca bibliografia, fra cui
si ricorda il volume su *I codici danteschi della Biblioteca
universitaria di Bologna* (Firenze 1923).\
Fin dal 1922 fu redattore della rivista «La bibliofilia», in cui già dal
1908 aveva pubblicato il *Bollettino bibliografico marciano*, una
rassegna sistematica degli scritti concernenti la Marciana; nel 1925
curò l\'indice quindicennale della rivista e fu sempre fra i più assidui
e costanti collaboratori. Per la casa editrice Olschki diresse anche la
collana «Biblioteca di bibliografia italiana».\
Il suo nome è legato particolarmente al *Dizionario bio-bibliografico
dei bibliotecari e bibliofili italiani dal sec. XIV al sec XIX* (Firenze
1933) che era venuto preparando, nel progetto e nella raccolta del
materiale, già dal 1915 e che fu pubblicato postumo da [Albano
Sorbelli](sorbelli.htm) e poi continuato da Marino Parenti.\
Fu socio della Società bibliografica italiana dal 1897, consigliere dal
1908 al 1915, e membro delle Deputazioni di storia patria per la
Romagna, le provincie modenesi e parmensi, le antiche provincie e la
Lombardia e le tre Venezie e di altre importanti istituzioni.\
Le sue carte e il carteggio vennero donati dai familiari, dopo la sua
morte, alla Biblioteca dell\'Archiginnasio di Bologna.

Giorgio De Gregori

\[*Annuncio della morte*\]. «Accademie e biblioteche d\'Italia», 3
(1929/30), n. 4, p. 414.

Antonio Boselli. *Nécrologie*. «Revue des bibliothèques», 40 (1930), n.
1/6, p. 207-209.

Leo S. Olschki. \[*Annuncio della morte di Carlo Frati*\]. «La
bibliofilia», 32 (1930), n. 1/2, p. 88.

Albano Sorbelli. *Carlo Frati (1863-1930)*. «La bibliofilia», 32 (1930),
n. 3, p. 89-99.

Enea Gualandi. *Bibliografia di Carlo Frati*. «La bibliofilia», 32
(1930), n. 3, p. 100-112.

Ludovico Frati. *Il carteggio del cav. uff. Carlo Frati*. «La
bibliofilia», 32 (1930), n. 4/5, p. 211.

Enrico Rostagno. *Carlo Frati*. «Accademie e biblioteche d\'Italia», 3
(1929/30), n. 5, p. 423-426.

Guglielmo Manfrè. *Ricordo di un bibliotecario nel venticinquennio della
sua morte: Carlo Frati, 1863-1930*. «Almanacco dei bibliotecari
italiani», 1955, p. 22-24, con una fotografia.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni antiquariato, 1959, p. 99.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 189.

Guido Fagioli Vercellone. *[Frati,
Carlo](http://www.treccani.it/enciclopedia/carlo-frati_%28Dizionario-Biografico%29/)*.
In: *Dizionario biografico degli italiani*. Vol. 50. Roma: Istituto
della Enciclopedia italiana, 1998, p. 330-332.

Pierangelo Bellettini. *Carlo Frati (1863-1930) e \"La bibliofilia\"*.
In: *Cento anni di bibliofilia: convegno internazionale di studi, 22-24
aprile 1999, Biblioteca nazionale centrale di Firenze, Sala di Dante*.
«La bibliofilia», 101 (1999) n. 3, p. 327-382.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 87-89 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 203-204.

Pierangelo Bellettini. *La dinastia*. In: *Una foga operosa: Luigi Frati
e l\'organizzazione degli istituti culturali bolognesi nella seconda
metà dell\'Ottocento: atti del convegno, Bologna, 16 novembre 2002*, a
cura di Pierangelo Bellettini. \[Bologna\]: Costa, 2010, p. 587-620.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/frati.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
