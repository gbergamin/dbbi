![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gifuni.gif){height="250"}

## Gifuni, Giambattista

(Lucera FG 9 aprile 1891 -- Lucera FG 8 luglio 1977)

Dopo gli studi classici al Liceo di Lucera, si laureò in giurisprudenza
ed esercitò per oltre dieci anni l\'avvocatura, dedicandosi
contemporaneamente agli studi storici, al giornalismo e alla politica.\
Nel 1930 abbandonò la professione forense e ottenne, per concorso, la
direzione della Biblioteca comunale di Lucera, allora una delle più
importanti della regione, che poco dopo, nel 1935, sarà intitolata a
Ruggiero Bonghi.\
Liberale, apprezzato amico di Benedetto Croce, nel maggio 1934 fu
allontanato dalla direzione della Biblioteca perché antifascista e
legato al filosofo, ma venne reintegrato pochi mesi dopo. Con il
trasferimento delle collezioni archeologiche e numismatiche dal
Municipio al palazzo Cavalli-De Nicastri, nel 1934-1936, divenne anche
direttore del Museo civico Giuseppe Fiorelli, che promosse come centro
di ricerca scientifica e sede di attività culturali.\
Nei quasi quarant\'anni di direzione della Biblioteca incrementò
notevolmente il patrimonio librario, nonostante la scarsità dei mezzi
finanziari a disposizione per le nuove accessioni, contando sulle
conoscenze personali e sui rapporti culturali che gli consentirono di
acquisire donazioni di fondi librari di grande interesse, fra cui quello
di Antonio Salandra, concesso nel 1948 dagli eredi e comprensivo di
carte inedite che riordinò personalmente, promuovendo studi e ricerche e
pubblicando, a partire dagli anni Cinquanta, alcune monografie di
approfondimento, fra cui *Il diario di Salandra* (Milano 1969) e
*Salandra inedito* (Milano 1973), e le *Memorie politiche, 1916-1925*
dello statista (Milano 1951 e Reggio Calabria 1975).\
Stimato come uomo di vasta cultura, non solo locale, e come
bibliotecario («il migliore della regione», lo definì [Francesco
Barberi](barberi.htm), soprintendente bibliografico per la Puglia e la
Lucania dal 1935 al 1943) fu autore di una storia di Lucera, edita per
la prima volta nel 1934, e di molti saggi e monografie dedicati ai
monumenti della città, alle sue istituzioni, alle raccolte del Museo
civico. Riunì suoi scritti di letteratura e di storia in alcune
raccolte, *Varia* (Foggia 1930), *Profili e scorci di storia* (Napoli
1942) e *L\'arma di Lucera* (Lucera 1973).\

Dopo la caduta del fascismo diresse, con Pasquale Soccio, il giornale
locale «L\'azione democratica». Collaborò a vari quotidiani («Il
mattino», «Il resto del carlino», «L\'osservatore romano») e a riviste
come «Il foglietto», «L\'osservatore politico letterario», la «Nuova
rivista storica» e la «Nuova Antologia».\
Collocato a riposo nel 1967 per limiti d\'età, venne nominato direttore
emerito della Biblioteca e del Museo e ispettore bibliografico
onorario.\
Socio dell\'Associazione italiana biblioteche dal 1934, aderì alla sua
ricostituzione nel 1948. Partecipò a diversi congressi nazionali negli
anni Cinquanta e Sessanta e compare tra i soci fino almeno al 1967.\
Nel 1959 fu insignito della medaglia d\'oro per i benemeriti della
scuola, della cultura e dell\'arte ed eletto membro della Deputazione di
storia patria per la Puglia.

Simonetta Buttò

Giuseppe Ungaretti. *Lucera città di S. Maria*, in *Il deserto e dopo*.
Milano: Mondadori, 1961, p. 352-356.

Alfonso La Cava. *G. B. Gifuni e la biblioteca di Lucera*. «Il
foglietto», 30 novembre 1961, p. 3.

*Studi in onore di G. B. Gifuni per il suo 85. genetliaco*, \[a cura
della\] Società dauna di cultura. Foggia: Apulia, 1976. 250 p. Contiene
fra l\'altro: Alfredo De Marsico, *Gifuni e Salandra*, p. 56-57; Luigi
Maria Personé, *Gifuni scrittore*, p. 162-168; Filippo Ungaro, *Gifuni e
Lucera*, p. 221-223; *Bibliografìa di Giambattista Gifuni*, a cura di
Antonio Vitulli, p. 245-247; *G. B. Gifuni: note biografiche*, p.
249-250.

Pasquale Soccio. *Lucera minore e altri scritti*. Lucera: Catapano,
1979, p. 66-69.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 27, 43-44, 76, 120.

Giuseppe Trincucci. *Gian Battista Gifuni (1891-1977)*. «Archivio
storico pugliese», 40 (1987), n. 1/4, p. 405-417, con l\'elenco degli
scritti.

*Giambattista Gifuni, una vita per gli archivi, i libri, gli studi: un
profilo inedito a venti anni dalla scomparsa*, a cura di Cosimo Ceccuti.
«Nuova Antologia», n. 2205 (gen.-mar. 1998), p. 160-165.

Nino Casiglio. *Giambattista Gifuni*. «Nuova Antologia», n. 2205
(gen.-mar. 1998), p. 166-172.

Emilia Lamaro. [*Gifuni,
Giambattista*](https://www.treccani.it/enciclopedia/giambattista-gifuni_(Dizionario-Biografico)/).
In: *Dizionario biografico degli italiani*. Vol. 54. Roma: Istituto
della Enciclopedia italiana, 2000, p. 642-644.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-09, ultimo aggiornamento 2022-12-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gifuni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
