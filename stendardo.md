![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](stendardo.gif){height="250"}

## Stendardo, Guido

(Napoli 31 ottobre 1908 -- Roma 3 marzo 1982)

Laureato in lettere all\'Università di Napoli nel novembre 1931,
conseguì anche il diploma di paleografia.\
Volontario alla Biblioteca universitaria di Napoli dal settembre 1931,
entrò nella carriera delle biblioteche governative come bibliotecario
aggiunto, per concorso, dal 1º luglio 1934, destinato alla Biblioteca
Estense di Modena.\
Nell\'agosto 1937 rientrò a Napoli, trasferito alla Biblioteca
universitaria, ma dopo poco più di un anno, nel settembre 1938, fu
nuovamente destinato alla Biblioteca Estense.\
Dal febbraio 1941, a seguito del pensionamento di [Tommaso
Gnoli](gnolit.htm), assunse la reggenza della [Biblioteca
Estense](/aib/stor/teche/mo-est.htm) e della Soprintendenza
bibliografica dell\'Emilia che faceva capo alla Biblioteca. Fu impegnato
nell\'attività di protezione del materiale di pregio dai rischi bellici
e dopo l\'8 settembre 1943 partecipò all\'attività clandestina, come
rappresentante della Democrazia cristiana nel CLN di Modena. Dopo la
Liberazione gli fu riconosciuta la qualifica di partigiano combattente.\
Nel gennaio 1949 fu promosso direttore di biblioteca di 3ª classe e in
maggio trasferito a dirigere la [Biblioteca di archeologia e storia
dell\'arte](/aib/stor/teche/rm-arc.htm)

di Roma. Nel gennaio 1953 fu promosso direttore di biblioteca di 2ª
classe e nel dicembre 1960 di prima classe.\
Nel 1962 lasciò la direzione della Biblioteca per la nomina a ispettore
generale bibliografico al Ministero della pubblica istruzione, dove
rimase fino al collocamento a riposo, il 30 giugno 1973. Fu anche membro
del Consiglio superiore delle accademie e biblioteche dal 1962 al 1974.\

Socio dell\'Associazione italiana biblioteche dal 1934, prese parte ad
alcuni dei suoi congressi e nel dopoguerra promosse la costituzione
della [Sezione di Modena](/aib/stor/sezioni/emilia.htm), ne presiedette
il comitato provvisorio e fu delegato a rappresentarla all\'assemblea
nazionale tenuta a Palermo nel novembre 1948. Nel Convegno sulle
biblioteche popolari che si tenne in quei giorni presentò la mozione
favorevole al piano del ministro Gonella, che si rivelò fallimentare, di
affidare lo sviluppo delle biblioteche popolari ai provveditorati agli
studi, invece che alle soprintendenze bibliografiche. Nominato tesoriere
dell\'AIB dal [Consiglio direttivo](/aib/stor/cariche54.htm) eletto alla
fine del 1957, ricoprì di fatto la carica dal gennaio 1958 al maggio
1959.\
A Roma fu anche segretario del Comitato promotore del Museo storico
della lotta di liberazione a Roma e ne curò l\'allestimento nei locali
di via Tasso. Del Museo, inaugurato nel 1954 e riconosciuto con una
legge del 1957, rimase presidente fino alla morte e curò un volume
illustrativo (Roma 1965, 2ª ed. 1971). La Biblioteca del Museo è stata
poi intitolata al suo nome.\
Fu anche socio corrispondente della Deputazione di storia patria per
l\'Emilia e la Romagna dal 1942 e membro effettivo dell\'Accademia di
scienze lettere e arti di Modena dal 1943; nel dopoguerra rappresentò il
Ministero della pubblica istruzione nel consiglio dell\'Istituto
nazionale per la storia del movimento di liberazione in Italia.\
Pubblicò anche alcuni contributi di carattere filologico, curò la
bibliografia degli scritti di Giulio Bertoni (1952) e collaborò ad
«Accademie e biblioteche d\'Italia».

Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 893; 6ª ed., ivi, 1957, p. 532; 7ª ed., ivi,
1961, p. 648.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1479.

Andrea De Pasquale. *Guido Stendardo*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 573-575 (con un elenco di pubblicazioni).

Si ringrazia vivamente il prof. Antonio Parisella per le notizie
fornite.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-19, ultimo aggiornamento 2022-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/stendardo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
