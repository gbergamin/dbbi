![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gramatica.jpg)

## Gramatica, Luigi

(Gottolengo BS 27 novembre 1865 -- Roma 15 luglio 1935)

Ordinato sacerdote nel 1888, dopo gli studi in seminario conseguì la
laurea in teologia a Roma all\'Università Gregoriana. Si dedicò agli
studi biblici, facendo ricerche anche in Terrasanta, e insegnò greco,
ebraico e scienze bibliche nel Seminario di Brescia dal 1890 al 1900. Fu
poi per sette anni prevosto a Rovato e quindi tornò al Seminario come
docente di teologia dogmatica.\
Sollecitato nel 1908 da [Giovanni Mercati](mercati.htm), di cui era
amico, a candidarsi al Collegio dei dottori della Biblioteca Ambrosiana,
allora diretta da [Achille Ratti](ratti.htm), vi venne nominato
nell\'agosto 1909. Si dedicò in particolare a riunire e ordinare gli
incunaboli, col progetto di pubblicarne il catalogo, oltre che alla
catalogazione di disegni e incisioni. Pubblicò inoltre, nel 1913,
l\'edizione critica della Bibbia Clementina.\
Successe quindi a [Ratti](ratti.htm) come prefetto della Biblioteca
Ambrosiana nel settembre 1914. Promosse l\'attività scientifica della
Biblioteca e ne progettò e avviò l\'ampliamento, con l\'inaugurazione
nel dicembre 1923 di una nuova sala di lettura, ma a seguito di dissensi
con l\'amministrazione si dimise, nel settembre 1924, trasferendosi a
Roma.\
A Roma ebbe vari incarichi ecclesiastici, tra i quali quello di canonico
della Basilica di S. Pietro, oltre a dedicarsi agli studi biblici e a
insegnare al Pontificio Istituto dell\'Apollinare.\
Lavorò anche alla Biblioteca Vaticana, a quanto pare dal 1927 fino al
luglio 1929, alla catalogazione degli incunaboli, su invito di
[Mercati](mercati.htm), nella prospettiva di realizzarne un catalogo a
stampa (lavoro che verrà continuato da [Tommaso Accurti](accurti.htm) ma
portato a conclusione solo da William Sheehan nel 1997).\

Fu inoltre coinvolto dal 1925, come direttore di sezione, nell\'avvio
dell\'*Enciclopedia italiana* e tradusse il *Vangelo secondo san
Marco*.\
Le sue carte sono conservate in parte alla Biblioteca Ambrosiana.

Alberto Petrucciani

Giovanni Casati. *Scrittori cattolici italiani viventi: dizionario
bio-bibliografico ed indice analitico delle opere*. Milano: Ghirlanda,
1928, p. 39.

Giovanni Casati. *Dizionario degli scrittori d\'Italia: dalle origini
fino ai viventi*. Vol. 3. Milano: Ghirlanda, \[1934\], p. 221.

Pier Francesco Fumagalli. [*Gramatica,
Luigi*](http://www.treccani.it/enciclopedia/luigi-gramatica_(Dizionario_Biografico)/).
In: *Dizionario biografico degli italiani*. Vol. 58. Roma: Istituto
della Enciclopedia italiana, 2002, p. 390-392, con ulteriori riferimenti
bibliografici.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 243 (che lo dice nato a Brescia e
ordinato nel 1887).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-15, ultimo aggiornamento 2020-05-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gramatica.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
