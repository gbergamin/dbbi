![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](volpati.jpg){height="250"}

## Volpati, Carlo

(Monza MI 25 luglio 1882 -- Tremezzo CO 20 marzo 1960)

Studiò all\'Accademia scientifico-letteraria di Milano dove conseguì nel
1905 la laurea in filosofia e nel 1906 quella in lettere; superò anche
gli esami di abilitazione per la lingua francese e la lingua inglese e
in seguito ottenne il diploma di paleografia, diplomatica e archivistica
presso l\'Archivio di Stato di Milano.\
Seguì nel 1907 dei corsi di linguistica all\'Università di Berlino e
l\'anno successivo ottenne, all\'Università di Roma, anche il diploma di
abilitazione per l\'insegnamento del tedesco (lingua da cui tradusse,
nel 1924, un\'opera di Ricarda Huch). In questo periodo venne incaricato
di ordinare una biblioteca privata donata al Comune di Monza.\
Molto interessato all\'aeronautica, conseguì nel 1908 il brevetto di
pilota di aerostato; fu appassionato anche di motori e di ciclismo.\
Classificatosi al primo posto nel concorso per sottobibliotecario nelle
biblioteche governative bandito nel 1908, venne nominato dal 1º gennaio
1909 sottobibliotecario reggente alla Biblioteca Marciana di Venezia. Un
anno dopo venne promosso sottobibliotecario di 5ª classe e nel dicembre
1911 sottobibliotecario di 4ª classe. In questo periodo pubblicò nel
«Zentralblatt für Bibliothekswesen» lo studio *Per la storia e il
prestito di codici della Marciana nel sec. XVI* (1910).\
Attratto da una carriera più rapida o dalla possibilità di tornare nella
sua regione, concorse per il posto di direttore della Biblioteca civica
di Como risultando vincitore e assumendo la nuova posizione nei primi
mesi del 1912. Si dimise definitivamente dalla carriera delle
biblioteche governative con il 1º febbraio 1913, dopo aver usufruito di
un anno di aspettativa. Riorganizzò la Biblioteca di Como in maniera più
moderna e uniforme dandole un forte impulso, a cui fece riscontro un
notevole aumento dei frequentatori. Realizzò un ampliamento dei locali e
delle scaffalature, arricchì le raccolte con donazioni di fondi e nuovi
acquisti, impiantò un nuovo catalogo Staderini e fece eseguire numerosi
restauri, utilizzando anche finanziamenti ministeriali.\

Partecipò ai concorsi per la direzione della Biblioteca Querini
Stampalia di Venezia (1925) e della Biblioteca civica di Torino (1926),
risultando vincitore ma rinunciando poi alla nomina.\
Aderì all\'Associazione dei bibliotecari italiani nel 1931, ma non
compare più negli elenchi dei soci a partire dal 1934. Fu anche
ispettore bibliografico onorario.\
Ordinò i fondi archivistici del Comune di Como e nel 1933, quando
l\'Archivio venne reso autonomo dalla Biblioteca, gli venne conferito
anche l\'incarico di conservatore dell\'Archivio storico comunale. Nel
1939 gli vennero attribuite anche le funzioni di direttore dei Musei
civici.\
Nel 1945, dopo la fine della guerra, venne nominato a capo di tutti gli
istituti culturali della città, che vennero poi via via resi autonomi.
Fu collocato a riposo con il 31 dicembre 1948.\
Nei primi anni dopo la laurea aveva pubblicato vari lavori di
linguistica (campo a cui tornò occasionalmente anche in seguito), di
storia del Risorgimento e di storia locale di Monza; dopo il
trasferimento a Como scrisse numerosi articoli su temi della storia e
della cultura comasca, pubblicati nel quotidiano «La provincia di Como»
e in vari periodici locali, e collaborò, fra l\'altro, al «Giornale
storico della letteratura italiana», all\'«Archivio storico lombardo»
(dove pubblicò nel 1932 uno studio su *Gli Scotti di Monza
tipografi-editori in Venezia*), alla «Rassegna storica del
Risorgimento», alla «Rivista d\'Italia» e all\'*Enciclopedia italiana*.
Dedicò numerosi studi ad Alessandro Volta, di cui pubblicò anche una
biografia (Milano: Treves, 1927). Negli anni Cinquanta pubblicò pure
alcuni lavori sulla storia di Chiavari, dove trascorreva le vacanze e
visse prevalentemente negli ultimi anni.\
Il Comune di Como gli ha intitolato una via.

Alberto Petrucciani

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 987.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 980.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1612.

Carlo Volpati. *Scritti voltiani*, a cura di Venosto Lucati; con la
bibliografia generale dell\'autore. \[Como\]: Comune di Como, 1974. XIX,
237 p.: 1 ritr. Contiene fra l\'altro: V. Lucati, *Introduzione*, p.
IX-XVIII. *Bibliografia generale di Carlo Volpati*, p. 223-237.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-23, ultimo aggiornamento 2021-02-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/volpati.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
