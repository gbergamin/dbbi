![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Pagliaini, Attilio

(Pisa 5 dicembre 1847 -- Genova 5 febbraio 1930)
:::

Dopo la partecipazione alla guerra del 1866, ottenne all\'Università di
Pisa nel 1868 il diploma di abilitazione all\'insegnamento nei ginnasi
inferiori e insegnò nelle scuole di varie località dell\'Italia
settentrionale dal 1869 al 1875.\
Entrò nella carriera delle biblioteche governative il 1º marzo 1875,
come vincitore del concorso per assistente di 3ª classe alla Biblioteca
universitaria di Pisa, dove si occupò della catalogazione dei
manoscritti e di alcuni fondi.\
Nel marzo 1883 fu trasferito alla Biblioteca universitaria Alessandrina
di Roma ma entro la fine dell\'anno rientrò alla Biblioteca
universitaria di Pisa. Nel 1885 partecipò, senza risultare vincitore, al
concorso per il posto di bibliotecario del Ministero degli esteri.\
Dal principio del 1886 venne inquadrato come sottobibliotecario di 2ª
classe e a marzo trasferito alla Biblioteca nazionale centrale di
Firenze. A Firenze collaborò alla redazione del «Bollettino delle
pubblicazioni italiane» e al catalogo dei giornali ricevuti dalla
Biblioteca (1886).\
Conseguita nel maggio 1890 l\'abilitazione all\'ufficio di
bibliotecario, venne promosso sottobibliotecario di prima classe e poi
dal gennaio 1892 bibliotecario di 3ª classe.\
Dal 1º marzo 1893 venne trasferito a dirigere la [Biblioteca
universitaria di Genova](/aib/stor/teche/ge-uni.htm), dove rimase fino
alla fine della carriera. Si devono a lui la riorganizzazione della
biblioteca, lo sviluppo delle acquisizioni e particolarmente la
formazione di una ricca e aggiornata sala di consultazione e la messa a
disposizione delle riviste correnti nella sala di lettura. Curò inoltre,
nel 1896, un catalogo collettivo dei periodici correnti posseduti dalle
biblioteche cittadine e, l\'anno successivo, l\'indice cumulativo del
«Giornale della Società di letture e conversazioni scientifiche» dal
1870 al 1896.\
Della Biblioteca universitaria ai primi del secolo -- «una delle meno
fornite, ma meglio ordinate biblioteche d\'Italia» -- e del suo
direttore tracciò poi un vivace e preciso ritratto [Maria
Ortiz](ortiz.htm), che vi aveva cominciato la sua carriera.\
Fu tra i fondatori della Società bibliografica italiana, nella riunione
tenuta a Firenze il 27 settembre 1896, fece parte del primo consiglio
direttivo (1896-1897) e vi fu rieletto ancora nel 1901-1903.\
Venne collocato a riposo, su sua domanda, col 1º ottobre 1913, per
evitare che il figlio [Arrigo Plinio](pagliaini.htm), distributore nella
stessa biblioteca, venisse trasferito in un\'altra città per la norma
che vietava che i direttori potessero avere familiari alle loro
dipendenze.\
Tra i suoi lavori bibliografici, il più noto e importante è il *Catalogo
generale della libreria italiana dall\'anno 1847 a tutto il 1899*
(1901-1905), bibliografia di tutti i libri editi in Italia, con un
*Indice per materie* (1910-1922) e supplementi fino al 1920 (1912-1928),
poi continuato fino al 1940 da Arrigo Plinio.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1084-1085.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 188.

\[*Saluto in occasione del collocamento a riposo*\]. «Bollettino delle
pubblicazioni italiane ricevute per diritto di stampa dalla Biblioteca
nazionale centrale di Firenze», n. 158 (feb. 1914), p. vj.

*News notes*. «Italica», 7 (1930), n. 2, p. 63. Annuncio della morte e
della prosecuzione del *Catalogo*.

\[Giuseppe Fumagalli\]. \[*Notizia della morte*\]. «Almanacco italiano»,
36 (1931), p. 742.

Maria Ortiz. *L\'acquisto dei libri nelle biblioteche governative
italiane*. In: *Il secondo Congresso dell\'Associazione dei bibliotecari
italiani: Modena-Firenze, 12-15 giugno 1932*. Roma: Biblioteca d\'arte,
\[1933\], p. 71-79.

G. Av. \[Giannetto Avanzi\]. *Pagliaini, Attilio*. In: *Enciclopedia
italiana di scienze, lettere ed arti*. Vol. 25. Roma: Istituto della
Enciclopedia italiana, 1935, p. 930.

Arrigo Plinio Pagliaini. *Il Catalogo generale della libreria italiana
(Pagliaini)*. (Cronache e notizie). «Il libro italiano», 3 (1939), p.
548-549.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni antiquariato, 1960, p. 46.

Carla Giunchedi -- Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 58, 60, 72, 102, 109,
112, 123, 149, 172, 200.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 342 (con alcune inesattezze).

Alberto Petrucciani. *[Pagliaini,
Attilio](http://www.treccani.it/enciclopedia/attilio-pagliaini_(Dizionario-Biografico)/)*.
In: *Dizionario biografico degli italiani*. Vol. 80. Roma: Istituto
della Enciclopedia italiana, 2014, p. 293.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-17, ultimo aggiornamento 2021-03-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pagliainiat.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
