![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pintor.jpg){height="250"}

## Pintor, Fortunato

(Cagliari 24 settembre 1877 -- Roma 5 aprile 1960)

Dopo gli studi liceali a Cagliari fu allievo della Scuola normale
superiore dal 1894 e conseguì la laurea in lettere all\'Università di
Pisa nel luglio 1898.\
Lavorò dal 1º agosto 1898 alla Biblioteca nazionale centrale di Firenze,
non di ruolo, addetto alla catalogazione dei manoscritti. A Firenze
conseguì, nel luglio 1899, il diploma di perfezionamento in lettere
dell\'Istituto di studi superiori.\
Entrò nella carriera delle biblioteche governative dal 1º febbraio 1901,
come sottobibliotecario reggente, essendosi classificato al secondo
posto nel concorso bandito l\'anno precedente. Rimase alla Biblioteca
nazionale centrale di Firenze e in questo periodo pubblicò alcuni volumi
di inventari dei manoscritti della biblioteca nella serie diretta dal
[Mazzatinti](mazzatinti.htm).\
Dal 1º luglio 1903 passò a lavorare alla Biblioteca del Senato del
Regno, come vicebibliotecario, e nel 1905 ne fu nominato direttore (fino
al 1907 reggente).\
Richiamato alle armi dal luglio 1917 al febbraio 1919, prese parte alla
Grande guerra, conseguendo il grado di capitano e una medaglia
d\'argento al valore.\
Lasciò la direzione della Biblioteca del Senato il 1º febbraio 1929 per
incompatibilità col regime fascista e venne nominato bibliotecario
onorario.\
Dal 1929 al 1959 lavorò all\'Istituto dell\'Enciclopedia italiana. Nel
maggio 1944 fu arrestato, come il nipote Luigi, e venne liberato dopo
l\'ingresso delle truppe alleate in città il 4 giugno.\
All\'Istituto dell\'Enciclopedia italiana si occupò soprattutto della
direzione dei lavori del *Dizionario biografico degli italiani*, fino
alla vigilia della pubblicazione. Non volle però che il suo nome vi
figurasse, dissentendo dalle scelte d\'impostazione dell\'opera prevalse
contro il suo parere.\
Socio della Società bibliografica italiana dal 1906 fino almeno al 1911,
fece poi parte del [Comitato promotore](/aib/stor/cariche30.htm)
dell\'Associazione italiana biblioteche, nel 1930, e compare tra i suoi
soci fino agli anni Cinquanta.\

Fu autore di vari scritti filologici, bibliografici e di storia delle
biblioteche, soprattutto negli anni giovanili, e curatore o
collaboratore di importanti repertori e indici.\
Il suo archivio, che comprende anche le carte del nipote Giaime e del
fratello Pietro, è stato depositato nel 1988 dalla nipote
[Antonietta](pintora.htm) all\'Archivio centrale dello Stato.

Alberto Petrucciani

Carlo Dionisotti. *Fortunato Pintor*. «Giornale storico della
letteratura italiana», 137 (1960), fasc. 419, p. 488-493 (ora in Carlo
Dionisotti, *Ricordi della scuola italiana*, Roma: Edizioni di storia e
letteratura, 1998, p. 461-467).

Armando Petrucci. *Fortunato Pintor*. «Bollettino d\'informazioni AIB»,
1 (1961), n. 1, p. 42-44.

Anita Mondolfo. *Ricordo di Fortunato Pintor*. Firenze: La nuova Italia,
\[1963\]. 26 p. (Estratto da «Il ponte», 19 (1963), n. 4, p. 534-542).

Giulio Natali. *Fortunato Pintòr*, in *Ricordi e profili di maestri e
amici*. Roma: Edizioni di storia e letteratura, 1965, p. 333-337.

Francesco Gabrieli. *Vecchi bibliotecari*. «Almanacco dei bibliotecari
italiani», 1968, p. 21-25.

Cinzio Violante. *Un secolo di studi storici alla Scuola normale
superiore di Pisa (1860-1963)*. In: *Novità e tradizione nel secondo
Ottocento italiano*, a cura di Francesco Mattesini. Milano: Vita e
pensiero, 1974, p. 415-450: 430-431.

Nello Vian. *Tre singolari figure di bibliotecari a Roma*. «Strenna dei
romanisti», 1992, p. 641-648.

Donata Chiomenti Vassalli. *San Fortunato: un intellettuale laico:
Pintòr, il direttore della Biblioteca del Senato*. «Nuova Antologia», n.
2183 (lug.-set. 1992), p. 109-113.

*Il carteggio di Giovanni Gentile con la Biblioteca del Senato
(1904-1924) e con Fortunato Pintor (1895-1904): trent\'anni di vita
intellettuale e culturale italiana*, a cura di Emilia Campochiaro.
«Nuova Antologia», n. 2183 (lug.-set. 1992), p. 361-444.

Luciano Marrocu. *Fortunato Pintor, 1877-1960*. In: *I cagliaritani
illustri*. Vol. 1. Cagliari: Associazione amici del libro, 1993, p.
199-207.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 202.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 146-147 (voce di Giorgio De Gregori).

*Il carteggio di Benedetto Croce con la Biblioteca del Senato
(1910-1952)*, a cura di Giovanni Spadolini. 2ª ed. \[Roma\]: Senato
della Repubblica, 2002. 498 p. Contiene anche, in appendice, le lettere
personali a Pintor.

*Giovanni Gentile e il Senato: carteggio (1895-1944)*. Soveria Mannelli:
Rubbettino, 2004. LXXVI, 670 p. Contiene il carteggio con Pintor.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 363-364.

*Da casa Pintor: un\'eccezionale normalità borghese: lettere familiari,
1908-1968*, a cura di Monica Pacini. Roma: Viella, 2011. 231 p.: tav.
(La storia. Temi; 20). Contiene anche alcune lettere di o a Fortunato.

Marcello Verga. *[Pintor,
Fortunato](http://www.treccani.it/enciclopedia/fortunato-pintor_%28Dizionario-Biografico%29/)*.
In: *Dizionario biografico degli italiani*. Vol. 83. Roma: Istituto
della Enciclopedia italiana, 2015, p. 775-777.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-12-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pintor.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
