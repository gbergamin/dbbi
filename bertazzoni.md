![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Bertazzoni, Ettore

(Brescia 17 febbraio 1935 -- Lignano Sabbiadoro UD 4 agosto 1997)
:::

Laureato in lingue e letterature moderne all\'Università cattolica del
S. Cuore di Milano nel 1959, conseguì poi il perfezionamento alla Scuola
di specializzazione per bibliotecari dell\'Università di Padova, nel
1963, con una tesi su *La stampa a Brescia e suo territorio dal 1501 al
1536*.\
Dopo la laurea iniziò a lavorare alla Biblioteca Queriniana di Brescia,
che lasciò nel 1967 per trasferirsi a Verona a dirigere la biblioteca
aziendale della Glaxo, grande impresa del settore farmaceutico. Alla
Glaxo dette un forte impulso all\'attività di documentazione, avviando
una esperienza di avanguardia nel settore, con l\'utilizzazione di
banche dati internazionali, che presentò al Congresso AIB di Alassio
(1975) e in altre sedi. Fu anche per vari anni *chairman* per l\'Italia
dell\'International Online Meeting di Londra.\
Si occupò inoltre di biblioteche pubbliche, soprattutto negli anni
Settanta, sostenendo il modello della *public library* anglosassone, e
negli anni Ottanta fu consulente per l\'informatizzazione delle
biblioteche nell\'Università di Verona e per la progettazione di una
biblioteca ospedaliera cittadina.\
Socio dell\'Associazione italiana biblioteche dal 1964, dopo il
trasferimento a Verona prese parte all\'attività della [Sezione
Veneto](/aib/stor/sezioni/ven.htm) e ne fu eletto presidente dal 1975 al
1979. Al Congresso nazionale di Arezzo (1977) presentò una relazione su
*Natura e formazione degli archivi regionali*, collegata a quella di
Diego Maltese su *Natura e formazione dell\'Archivio nazionale del
libro*; a quello dell\'anno successivo, a Sangineto, presentò con G. L.
Spagnolo una relazione su *La legislazione regionale sul servizio
bibliotecario*.\
Fu tra i soci fondatori dell\'AIDA nel 1983 e venne eletto nel suo primo
Consiglio direttivo (1983-1985) e confermato per il triennio 1986-1988;
fu inoltre coordinatore del gruppo di studio Biomedicina. Partecipò
anche alle attività del gruppo IDI e del GIDIF/RBM.\
Lasciò la Glaxo nel 1989 per dedicarsi interamente alla casa editrice Bi
& Gi, che aveva costituito qualche anno prima insieme a Francesco
Guadagnini.\
Oltre a numerosi interventi in riviste e convegni, in genere su temi di
biblioteconomia speciale e documentazione, pubblicò con A. M. Faccini,
G. Spagnolo e G. F. Viviani il volume *Biblioteca bibliotecario utente*
(Verona: Libreria Cortina, 1979) e curò il capitolo su *Sistemi
informativi e ricerca delle informazioni* per il manuale a cura di Maria
Pia Carosella e Maria Valenti *Documentazione e biblioteconomia*
(Milano: Angeli, 1982).

Alberto Petrucciani

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456 (p. 412-413).

Giuseppe Franco Viviani. *Bertazzoni Ettore*. In: *Dizionario biografico
dei veronesi (secolo XX)*, a cura di Giuseppe Franco Viviani.
\[Verona\]: Fondazione Cassa di risparmio di Verona Vicenza Belluno e
Ancona, 2006, p. 107-108.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-01-17, ultimo aggiornamento 2022-09-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bertazzoni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
