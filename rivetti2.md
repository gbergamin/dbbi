![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::

------------------------------------------------------------------------

::: {align="CENTER"}
\

## Fabio Bazzoli

## *Luigi Rivetti bibliotecario a Chiari (1884-1928) [^**\***^](#A)*

#### («Annali Queriniani», 1 (2000), p. 181-202)
:::

### 1. La Biblioteca Morcelliana

Tra il 1884 e il 1928 la biblioteca intitolata a Stefano Antonio
Morcelli ha conosciuto la più lunga fra le direzioni che l\'hanno
contraddistinta: quella di don Luigi Rivetti. A lui, come è stato
scritto, «è senza dubbio dovuto il periodo più fecondo della vita della
biblioteca»[^**1**^](#1). Nato a Chiari nel 1858 e ordinato sacerdote
nel 1881, fino alla sua morte nel 1928 Rivetti affiancò l\'attività
pastorale con una notevole mole di occupazioni di cui rimane abbondante
testimonianza nella storia clarense[^**2**^](#2). Alcune di queste
occupazioni erano probabilmente per Rivetti parte del suo essere
bibliotecario, anche se verranno qui trascurate. Non si approfondirà per
esempio il suo lavoro di archivista e conservatore dei documenti antichi
dell\'archivio comunale, fatti depositare proprio da lui presso la
Morcelli[^**3**^](#3), né del parallelo ruolo istituzionale ricoperto
per la Pinacoteca, che invece deve proprio al periodo segnato da Rivetti
l\'ingresso delle più preziose stampe e di alcuni dei quadri più
importanti, come il San Giacomo Maggiore di Giuseppe Vermiglio a lungo
attribuito a Caravaggio, legati al bibliotecario dalla famiglia Rota nel
1926 e da lui subito donati alla Pinacoteca[^**4**^](#4). Verrà infine
soltanto sfiorato il suo lavoro di studioso delle memorie patrie, che
certo egli considerava, e con lui i suoi contemporanei, compimento e
ornamento della funzione di bibliotecario. Per contro si affronterà il
ruolo avuto nella nascita della biblioteca circolante, che invece,
probabilmente, per Rivetti era priva di legami con quanto faceva nelle
sale della Morcelli e piuttosto si inseriva nella missione pastorale. Si
indagherà quindi l\'attività di un bibliotecario a cavallo del secolo
delimitandola in modo più simile a quanto si farebbe oggi, nella
consapevolezza di esercitare una selezione che i bibliotecari del tempo
non avrebbero condiviso.

Rivetti inizia la propria carriera in un\'epoca nella quale la
biblioteca come «sistema di organizzazione dell\'uso del
documento»[^**5**^](#5) non è ancora sorta. O meglio, in qualche modo si
è affacciata proprio alla fine del Settecento, frutto maturo della
cultura illuminista, all\'epoca in cui Morcelli apre la propria
biblioteca agli studenti, la dispone modernamente seguendo un criterio
sistematico, la dota di strumenti catalografici. Ma come è accaduto sul
piano nazionale:

«il predomino di una cultura umanistica largamente connotata in senso
storicistico che si è realizzato in Italia subito dopo l\'unità e
l\'obbiettiva ricchezza documentaria che le maggiori biblioteche
italiane possedevano, ha comportato un modo di concepire la biblioteca
che resterà radicato nella cultura italiana: quello che vede nella
biblioteca stessa, come istituto, e nelle sue raccolte, una \"eredità\",
vale a dire una sorta di patrimonio valutabile anche sul piano economico
come una grande ricchezza, ma soprattutto da tutelare e salvaguardare
per il suo valore di testimonianza e memoria della vita culturale della
nazione. In questo senso ciò che importa è appunto il patrimonio
documentario, assai più dei processi comunicativi»[^**6**^](#6).

La biblioteca italiana rimase per tutto il secolo scorso e oltre un
luogo di conservazione riservato agli eruditi e un\'occasione di
contemplazione delle rarità antiquarie. Così è, per esempio, anche la
Morcelliana nel novembre 1884 quando Rivetti viene incaricato della
direzione, ricoprendo il posto che era stato del suo maestro e guida
negli studi, Giambattista Rota, allora membro del consiglio di
amministrazione della Congregazione di carità[^**7**^](#7).

Donata nel 1817 da Morcelli alla Congregazione di carità, la biblioteca
che ha preso il suo nome venne aperta nel 1822. La Morcelliana era nata
per servire al ginnasio, ma si costituì subito in forma di pubblica
biblioteca rispettando l\'impostazione datale dal donatore, che come si
è accennato l\'aveva già aperta agli studenti quando ancora si trovava
nella sua abitazione[^**8**^](#8). Negli anni successivi ai volumi
lasciati dal fondatore si aggiunsero molti altri fondi, anche se non
tutti dello stesso valore. Un elenco delle principali donazioni vede per
prime quelle dei sacerdoti Agostino Faglia nel 1833 e Tommaso Begni, che
fu primo bibliotecario della Morcelli, nel 1843, quindi i lasciti
dell\'avv. Pietro Repossi nel 1854 e il materiale confluito a cura del
regio governo in seguito alla soppressione del convento della Badia
presso Brescia nel 1871 e dell\'Annunciata di Borno nel 1877. Ai lasciti
ereditari del sacerdote Faustino Bocchi del 1877, anch\'egli fra i
bibliotecari della Morcelli, e Frattini del 1878, faranno seguito
l\'imponente legato del senatore Ferdinando Cavalli nel 1888, il fondo
dello storico clarense Giambattista Rota nel 1914, i volumi provenienti
dal filosofo Bernardino Varisco nel 1933, quindi i fondi Faggi nel 1953,
Grazioli nel 1967, Scarpetta nel 1974[^**9**^](#9).

Quando Luigi Rivetti prese servizio nel novembre 1884, gli
amministratori della Congregazione di carità erano consapevoli di
disporre di una delle maggiori raccolte bibliografiche del Bresciano. Da
poco, nel 1881, era stata formalmente istituita l\'Opera pia \"Ginnasio
clarense, Biblioteca e Pinacoteca\", sempre amministrata dalla
Congregazione ma tenendo distinte le rispettive finalità[^**10**^](#10).
Scopo della Morcelliana, si legge nello Statuto, era «agevolare agli
studiosi i mezzi di leggere e consultare pregievoli opere librarie (fra
le quali parecchie costose e rare), onde vieppiù favorire e promuovere
l\'istruzione e la coltura letteraria e scientifica in
Chiari»[^**11**^](#11). L\'organico del Regolamento approvato nel 1881
prevedeva oltre al direttore della biblioteca anche un
vice-bibliotecario, mentre al bidello del ginnasio erano affidati i
«bassi servizi». Per lunghi anni, fin dalla direzione di Faustino
Bocchi, incaricato fra 1843 e 1877, era stato il reverendo Bernardino
Consoli a svolgere le mansioni di vice-bibliotecario, occupandosi della
custodia e della distribuzione dei libri. Quando questi morì nel 1883
non fu sostituito e ad aiutare Rivetti nella distribuzione quotidiana
dei libri rimase il bidello del ginnasio. L\'incarico a Rivetti ha
probabilmente rivestito un carattere diverso da quello attribuito ai
predecessori. Fino al 1881, solo il vice bibliotecario riceveva uno
stipendio e anche dopo che il regolamento del novembre di quell\'anno
attribuì un onorario al direttore, questi ne ricevette solo la metà, 200
lire, mentre l\'altra era attribuita a Consoli[^**12**^](#12). Altri
indizi, come la stessa scarsità di documentazione per il periodo
precedente al 1884 converge nel far ritenere che la direzione della
biblioteca, prima di Rivetti, comportasse un impegno piuttosto ridotto
da parte degli incaricati e che con il giovane sacerdote si intendesse
procurare all\'istituzione una presenza effettiva che assorbisse,
qualificandole, alcune delle incombenze prima lasciate al
vice-bibliotecario.

Tali considerazioni non sono intaccate dal livello minimo dell\'onorario
associato alla funzione di bibliotecario, inferiore a quello che la
stessa Congregazione versava al portiere[^**13**^](#13). È vero che
poteva essere integrato con gratificazioni legate a lavori straordinari,
come nel 1889 per la sistemazione del legato Cavalli, o alla
celebrazione di messe in suffragio prescritte in alcuni legati, ma con
tutta probabilità esso era tollerabile solo per la condizione
sacerdotale di Rivetti. È significativo che lo stipendio del primo
bibliotecario laico, Pietro Lancini, successore di Rivetti dopo essere
stato per qualche anno suo collaboratore, sia stato quasi subito portato
dalle 400 lire che ancora nel 1927 riceveva il sacerdote alle 3.600
assegnate a partire dal 1932[^**14**^](#14).

La documentazione risalente all\'insediamento di Rivetti contraddice in
alcuni punti lo Statuto e il Regolamento approvati da pochi anni. Per
esempio, come si è visto, nello stipendio del bibliotecario; ma anche le
discrepanze relative all\'orario suggeriscono che il Regolamento
descrivesse una situazione non realistica, forse auspicata dagli
amministratori al momento della costituzione dell\'opera pia ma non
ancora realizzata. Nel 1868 l\'orario risultava di due ore per tutti i
giorni feriali, con due mesi di vacanza che coincidevano con la chiusura
autunnale del ginnasio[^**15**^](#15): c\'è motivo di credere che in
realtà tale orario rimase sempre in vigore, a dispetto della fissazione
a quattro ore giornaliere fatta nel Regolamento del 1881. Già nel
carteggio sulla nomina del novembre 1884, la Congregazione comunicava a
Rivetti un orario di sole tre ore giornaliere[^**16**^](#16), ma nel
1888 il bibliotecario riferisce un orario di due ore al giorno, che
rimase per tutta la sua gestione e oltre.

Aperta dunque in tutti i giorni feriali, con due mesi di chiusura annua
e periodi di vacanza che coincidevano con quelli del ginnasio, la
biblioteca aveva dai 5 agli 8 visitatori al giorno, che erano per lo più
i professori del ginnasio stesso. Vi erano quattro sale, capaci di circa
30 posti distribuiti nella seconda e terza sala, ma sala di lettura per
il pubblico era solo la seconda, contenente soprattutto i volumi donati
da Morcelli. Il patrimonio contava circa 20.000 volumi[^**17**^](#17),
collocati per materie nella sala seconda e per formato nelle
altre[^**18**^](#18). I libri dati in lettura erano stati 120 nel 1868 e
per il 1887 Rivetti dichiara di avere consegnato in consultazione 300
opere[^**19**^](#19). I registri dei libri consegnati in lettura
mostrano però una circolazione molto variabile: dai 756 del 1890, ai 104
del 1895, ai 480 del 1905[^**20**^](#20). Per quanto riguarda il
prestito a domicilio, esso era consentito solo ai professori del
ginnasio e delle scuole tecniche. Rivetti riferisce di 30 prestiti nel
1887, ma anche a partire dal 1895, quando un regolamento ridurrà i
vincoli, i prestiti restarono piuttosto bassi, anche se in crescita: 22
nel 1896, 14 nel 1900, 47 nel 1905, 90 nel 1910, 77 nel
1925[^**21**^](#21).

L\'arrivo di Rivetti segna senz\'altro l\'apertura del periodo di
maggiore vitalità dell\'istituzione clarense. È molto significativo che
fra le sue prime preoccupazioni ci sia stata la dotazione libraria della
biblioteca, la quale non solo era squilibrata dalla giustapposizione
casuale di svariati legati ereditari, ma era destinata a diventare una
«Biblioteca fossile non avendo né fondi né sussidi per l\'acquisto di
opere moderne»[^**22**^](#22). Anche dopo il suo arrivo le risorse
disponibili per le nuove opere rimasero sempre estremamente modeste,
essendo assorbite quasi completamente dall\'acquisto di uno o due
periodici. In una delle diverse lettere analoghe conservate, e tutte
relative ai primi anni dall\'insediamento di Rivetti, il presidente
della Congregazione di carità, ringraziando per il recente dono di opere
statistiche, chiedeva al Ministero di non «dimenticare una Biblioteca
che, se è ricca di opere classiche, non può per scarsità di mezzi
aumentare di molto quelle che rispondono al bisogno dei cittadini,
dediti alle industrie ed all\'incremento delle proprie naturali
ricchezze»[^**23**^](#23). Anche Rota nel 1910 dispose un legato di
4.000 lire il cui frutto avrebbe dovuto essere erogato «annualmente in
opere o riviste di valore scientifico, storiche, fisiche, di scienze
naturali moderne, essendo mancante la Biblioteca in questa
parte»[^**24**^](#24). Ancora nel 1932 una ispezione ministeriale
rilevava che «codesta biblioteca Morcelliana, pur vantando una insigne
raccolta per precipua opera dei suoi benefattori nonché opere di
indiscusso pregio quali incunaboli, manoscritti e codici miniati,
difetta però di opere della moderna produzione libraria»[^**25**^](#25).
L\'unico risultato ottenuto da Rivetti in questo campo fu di liberarsi
almeno in parte dei numerosissimi libri posseduti in doppia copia. Delle
400 opere che compaiono nel catalogo a stampa dei duplicati disponibili
per essere alienati pubblicato nel 1890, 187 volumi risultano venduti
fra il febbraio e il dicembre dello stesso anno[^**26**^](#26).

L\'aria fresca che Rivetti tentò soprattutto nei primi venti anni del
suo incarico di fare entrare nella Morcelliana soffiò anche sui
prestiti. Il Regolamento del 1881 vietava decisamente il prestito a
domicilio se non «ai direttori e professori del Ginnasio e delle scuole
tecniche per uno spazio non maggiore di quindici giorni»[^**27**^](#27).
Alle numerose richieste di deroghe, la Congregazione rispondeva facendo
valere esigenze di tutela del patrimonio, ricordando «la massima
adottata di non permettere l\'asportazione di libri dalla biblioteca per
il motivo che a tutti dev\'essere facile leggere opere presso la
medesima e che è necessario mantenere quelle norme che valgono ad
impedire la dispersione dei libri»[^**28**^](#28), ma trovandosi sempre
più spesso a concedere l\'eccezione alla regola. Nel gennaio 1895 venne
infine stabilito un «Regolamento per l\'asportazione di libri», che dava
la possibilità agli esterni di accedere il prestito mediante una
autorizzazione valida per tutto l\'anno scolastico e concessa su parere
del bibliotecario[^**29**^](#29). Nel dicembre del 1911 si decise infine
di autorizzare il bibliotecario a concedere liberamente prestiti «però
sotto la sua responsabilità»[^**30**^](#30). I registri non mostrano
significativi aumenti dei prestiti esterni, come si è visto, ma certo
ottenerli divenne più semplice e meno burocratico. Merita di essere
segnalata infine la proposta avanzata nel 1892 di attivare il «mutuo
prestito dei libri tra la Morcelliana e le altre biblioteche del Regno»
fatta da Rivetti su invito ben accolto di un insegnante delle scuole
tecniche il quale «s\'incaricherebbe delle pratiche
necessarie»[^**31**^](#31). La Congregazione rifiutò «memore delle
dispersioni in passato avvenute di libri ed opere asportate dalla
Biblioteca» e non volendo addossarsi responsabilità «delle quali non
potrebbe nemmeno ideare il confine e l\'importanza»[^**32**^](#32), ma
il tentativo resta a testimoniare la dinamicità che Rivetti era disposto
a introdurre nel servizio.

È stata però senza dubbio la predisposizione dei sei volumi di cataloghi
alfabetici per nome d\'autore, uno per sala, la più importante della
attività intraprese da Rivetti, sollecitato probabilmente anche dal
fatto che il legato Cavalli, uno dei più significativi e ricchi di opere
moderne, giungesse pochi anni dopo la sua assunzione. Rivetti si accinse
alla catalogazione con spirito eminentemente pratico e obbiettivi che si
collocavano appena sopra la registrazione inventariale. Quando Rivetti
prese servizio la compilazione del catalogo faceva parte dei suoi
compiti. Lo prevedeva l\'articolo 12 del Regolamento: «Il bibliotecario
di mano in mano che nella biblioteca pervengono nuove donazioni od
acquisti, deve registrarle con tutte le indicazioni negli appositi
cataloghi»[^**33**^](#33). Probabilmente esistevano, prima degli indici
compilati da Rivetti, altri strumenti catalografici poi successivamente
sostituiti. In primo luogo quelli predisposti dal fondatore, che
rimasero in uso per diversi anni e recano integrazioni successive. Nel
1844, il bibliotecario Bocchi rispondendo a un questionario scriveva:
«esistono i cataloghi già compilati dal fondatore Morcelli. Si dà mano a
compilare un catalogo generale alfabetico de\' libri venuti dopo la
fondazione \[\...\], un altro secondo la partizione delle materie e la
collocazione degli scaffali»[^**34**^](#34). Il catalogo classificato a
cui accenna Bocchi non ci sarà mai, ma prima degli indici di Rivetti
esistette probabilmente un catalogo in seguito perduto e forse eliminato
dopo essere stato ricopiato nei nuovi cataloghi. Nel luglio 1868 la
Congregazione aveva affidato a Luigi Zerbi la «compilazione dell\'indice
delle opere esistenti nella locale biblioteca»[^**35**^](#35),
operazione che questi effettivamente realizzò come mostra la somma
erogata a suo favore «a saldo competenze dovutegli per compilazione
indice libri della Biblioteca» nel primo dei conti consuntivi
conservati, quello del 1876[^**36**^](#36). Nel carteggio relativo
all\'incarico, Zerbi fornì anche alcune indicazioni pratiche: «qualora
dovessi davvero occuparmi del lavoro - scrive - desidererei che fosse
ordinato per semplice ordine alfabetico e per via di cartoncini
staccati. Questi danno la facilità di connettere all\'indice le novelle
opere che in seguito potrebbe acquistare l\'Opera pia senza turbare il
lavoro primitivo»[^**37**^](#37). Anche Rivetti si servirà del metodo
dei cartoncini per ordinare le schede prima di trascriverle nei
cataloghi a volume, ma non è escluso che invece Zerbi avesse realizzato
un vero e proprio catalogo a schede mobili, uno strumento che solo alla
fine del secolo avrebbe sostituito i cataloghi a volume nelle
biblioteche italiane[^**38**^](#38).

Fra gli indizi che autorizzano a ipotizzare la temporanea comparsa nella
Morcelliana di un catalogo a schede c\'è la circostanza che il primo
indice realizzato da Rivetti nel 1890[^**39**^](#39) è stato il catalogo
della sala terza, la sala cioè che accolse probabilmente la maggior
quota dei fondi librari giunti dopo l\'istituzione della biblioteca e
prima del legato Cavalli. Se non si fosse trattato di trascrivere
semplicemente su volume le schede già preparate da Zerbi, più urgente
avrebbe dovuto essere il catalogo della sala destinata ai volumi donati
dal senatore Cavalli, che comunque è l\'indice successivo, portato a
termine nel 1893. Già nel giugno 1891 Rivetti aveva scritto alla
Congregazione invitandola a:

«stanziare in bilancio una somma (credo non rilevante) per iniziare la
compilazione a schedario, per ricopiarlo poi sugli appositi fogli,
dell\'indice della sala IV (sala Cavalli) perché senza di esso è
impossibile il servirsi di questa sala, che pur conta opere pregevoli e
moderne, non potendosi, credo, pretendere dal Bibliotecario una memoria
di Pico Della Mirandola, perché si ricordi del titolo di quattromila e
duecento volumi e del posto che occupano nella sala, solo per averli
collocati negli scaffali»[^**40**^](#40).

Come suggerisce implicitamente questa lettera, ma anche la lettura delle
note apposte da Rivetti negli indici, l\'uso di essi era riservato
esclusivamente al bibliotecario e il pubblico, del resto, non poteva
nemmeno togliere direttamente i volumi che voleva consultare dagli
scaffali. Lo conferma ulteriormente l\'assenza di precisi criteri
biblioteconomici che emerge vistosamente da una analisi per esempio
delle intestazioni.

Nelle questioni catalografiche Rivetti mostra un disinteresse che non si
spiega interamente con l\'uso esclusivamente mediato che intendeva fare
degli indici. Alla fine del secolo, la letteratura biblioteconomica se
non aveva raggiunto una completa unanimità sui criteri per
l\'allestimento dei cataloghi aveva tuttavia da tempo focalizzato la
necessità di uniformare intestazioni e descrizioni[^**41**^](#41).
Rivetti avrebbe potuto consultare utilmente le *Letture di bibliologia*
di Tommaso Gar del 1868 per convincersi che la «individua designazione o
descrizione del titolo di ogni opera particolare» era una operazione
cruciale «perché la esperienza ci ha dimostrato che persino uomini
dotati di molto ingegno, trattando con leggierezza incomprensibile la
operazione suddetta, furon cagione che si rendesse pressoché inutile il
valore scientifico delle collezioni più ricche»[^**42**^](#42). Per non
parlare delle minute e rigorose indicazioni pratiche del manuale di
Giuseppe Fumagalli, pubblicato nel 1887 e accolto da subito come un
punto fermo della teoria biblioteconomica, dal quale inoltre avrebbe
potuto ricevere lo stimolo ad allestire anche un catalogo per materie
«indispensabile in una biblioteca ricca, e che voglia venir veramente in
aiuto agli studiosi»[^**43**^](#43). Va detto che il bibliotecario della
Morcelliana era in ottima compagnia nell\'ignorare gli appelli a
concentrare gli sforzi sul rigore interno del catalogo e sulla
compilazione dei cataloghi classificati. Lo stesso Tommaso Gar ora
citato, bibliotecario a Trento e poi a Napoli, nel dare alle stampe le
sue lezioni sulle discipline del libro riteneva probabilmente di fare
opera meno prestigiosa rispetto agli studi eruditi di cui si era fin lì
occupato[^**44**^](#44).

Anche Rivetti, censite e in parte vendute le opere in duplicato,
sistemato il lascito Cavalli, allestiti gli strumenti catalografici,
acquisito alla biblioteca l\'archivio comunale e compilato un indice dei
manoscritti che è forse la più consultata delle sue
opere[^**45**^](#45), sembra giudicare esser giunto il momento di
dedicarsi interamente agli studi di storia patria, ed è appunto a
partire dai primi anni del nuovo secolo che egli comincia a infittire la
sua personale bibliografia. Gli eventi più significativi nella vita
della biblioteca negli anni successivi non mutano il carattere e le
forme del servizio impostato da Rivetti. Del 1914 è l\'arrivo del fondo
Rota, con la sua ricca dotazione di opuscoli e monografie storiche che
fa ancora oggi del catalogo della quinta sala, dove esso è conservato,
una delle fonti bibliografiche privilegiate per lo studioso di storia
locale. Nel marzo 1918, a fronte del pericolo bellico, «i manoscritti;
gli incunaboli della stampa; alcune serie di atti archivistici più
importanti, e buona parte della raccolta di incisioni», vennero
imballati in 5 casse e inviati prima a Brescia e poi a Lucca, dove
rimasero per un tempo superiore al previsto a causa della morte del
«delegato ministeriale per le biblioteche nella zona di guerra»: il
direttore della biblioteca Marciana Giulio Coggiola[^**46**^](#46). Solo
al termine dei 44 anni alla direzione di Rivetti, nel 1927, vennero
iniziati lavori destinati a modificare profondamente lo stabile in cui
aveva sede la biblioteca, ma soprattutto per dare una sistemazione
adeguata alla pinacoteca, costretta fino ad allora in un\'unica sala,
dopo le importanti donazioni della famiglia Rota nel 1926.

### 2. La nascita della biblioteca circolante cattolica

La documentazione relativa alla fondazione e ai primi anni della
biblioteca circolante cattolica può servire a focalizzare la visione che
Rivetti ebbe della nascente domanda popolare di libri e lettura, posto
che la Morcelliana certo non doveva in alcun modo proporsi di
soddisfarla. Rivetti infatti lavorò alla biblioteca popolare più come
sacerdote che come bibliotecario. È certamente troppo dire Rivetti
voleva «che la biblioteca circolante cattolica fosse la versione
popolare della biblioteca Morcelliana»[^**47**^](#47), probabilmente
invece lui per primo non riconosceva stretti legami fra questi due
ambiti della sua attività e difatti in nessuno dei numerosi scritti di
Rivetti le due biblioteche vengono anche incidentalmente accostate. La
biblioteca Morcelli era dedicata agli studiosi, la circolante era per il
popolo: nella coscienza dell\'epoca la separazione era insormontabile.
Nel considerare la lettura distinta dallo studio, infatti, il sacerdote
clarense si mostra almeno diffidente, e in questo non si emancipa dalla
pedagogia popolare del XIX secolo, preoccupata soprattutto di
controllare e indirizzare le letture e l\'istruzione, specialmente se
rivolta al popolo[^**48**^](#48).

Nella biblioteca circolante Rivetti rivestì un ruolo di principale ma
non assoluto protagonista. L\'idea di fondarla nacque nell\'ambito del
Circolo sant\'Agape della Società della gioventù cattolica italiana, di
cui Rivetti era assistente ecclesiastico fin dalla nascita
dell\'associazione nel 1882[^**49**^](#49). Il primo accenno lo si trova
in una nota al resoconto finanziario del 1889, dove si dà notizia fra
l\'altro di una preesistente biblioteca popolare parrocchiale: «sarebbe
necessaria, ora che tutti vogliono leggere, una biblioteca Circolante
Cattolica. È vero che già ne esiste una fondata per opera del benemerito
Comitato Parrocchiale, ma abbisogna di essere rinnovata ed
arricchita»[^**50**^](#50). L\'epoca e i discorsi che accompagnano la
nascita della circolante di Chiari la collocano nel fermento associativo
con cui la Chiesa reagì alle trasformazioni sociali di fine secolo e
alla concorrenza del movimento operaio e socialista[^**51**^](#51).
L\'intera attività del circolo clarense è del resto ispirata all\'agenda
dell\'Opera dei congressi, l\'organizzazione con cui questa fase della
storia del movimento cattolico è stata sempre identificata: il sostegno
delle società operaie cattoliche, l\'istruzione, la diffusione della
buona stampa. Proprio nel maggio 1891, durante l\'adunanza dei comitati
diocesani, erano stati additati a esempio i comitati che avevano «fatto
sforzi lodevoli per sostenere e arricchire di buoni libri le loro
biblioteche cattoliche circolanti»[^**52**^](#52) e il comitato di
Chiari, «il più diligente di tutti», era stato omaggiato di parole
particolarmente lusinghiere: «non finirei più, se tutto volesse
riferirsi quello che ha compiuto questo comitato veramente modello». Del
resto, spiega il relatore, «quel comitato mentre è diretto da un ottimo
presidente, vero modello di perfetto cattolico, il Dott. Antonio Rota
cameriere di S.S., era guidato da un parroco, Monsignor Gio. Battista
Rota, che avea benissimo compreso lo spirito, l\'utilità, l\'efficacia
della provvidenziale opera dei comitati»[^**53**^](#53).

Nel momento in cui i giovani cattolici clarensi decisero di impegnare le
proprie forze nella fondazione di una biblioteca circolante, nel
Bresciano esistevano già diverse biblioteche popolari[^**54**^](#54).
Innanzitutto vi erano quelle della città, ovvero la biblioteca fondata
nel 1871 dall\'Istituto sociale di istruzione, vicino agli uomini della
sinistra storica, e la biblioteca della cattolica Società delle buone
letture, istituita nel 1878. Una biblioteca popolare non pubblica era
quella riservata ai soci della Società operaia di mutuo soccorso,
fondata nel 1861. In provincia esistevano le biblioteche di Esine,
gestita dalla parrocchia e fondata nel 1878, la circolante di
Montichiari, costituita nel 1882, e quella di Pralboino del 1887. Nei
comuni di Borgo San Giacomo e di Breno risultano censite in un
completamento della *Statistica delle biblioteche* pubblicato nel 1896,
rispettivamente una biblioteca comunale e una «comunale scolastica».
Nell\'ultimo decennio del secolo infine era in circolazione da tempo una
produzione libraria che si rivolgeva direttamente al popolo, non solo
nelle collane di manualistica e di pedagogia popolare dell\'editore
Hoepli. Ciò a cui pensano i fondatori della circolante clarense deve già
confrontarsi con la diffusione della letteratura di ampio consumo.

«Leggere, sempre leggere, ecco la grande occupazione del nostro secolo»,
affermava una lettera circolare inviata nel marzo 1891 per raccogliere
fondi, «ebbene, giacché si vuol leggere opponiamo alla stampa immorale e
scredente la stampa cattolica»[^**55**^](#55). Questa stessa lettera
informava anche di come, cadendo nel 1891 il terzo centenario della
morte di san Luigi Gonzaga, il circolo giovanile si fosse proposto la
fondazione della biblioteca circolante «a perenne ricordo di tal
ricorrenza». Destinato l\'intero avanzo di amministrazione 1890 alla
fondazione della biblioteca[^**56**^](#56), finalmente il rendiconto
1891 annunciava che nel giorno 8 dicembre «la nuova Biblioteca
Circolante Cattolica poté aprirsi al pubblico che l\'accolse con piacere
sì da farla apparire una vera necessità. Essa funziona abbastanza bene -
prosegue Rivetti- e, per limitarmi all\'anno 1891, posso dirvi che
dall\'8 al 31 dicembre, aprendosi soltanto nei giorni festivi circa 80
furono le opere date in lettura».

Ma già in questo primo annuncio Rivetti mostra di non vedere molto roseo
il futuro della biblioteca circolante:

«Noi, credo non poteva fare di più; abbiamo apprestato gli scaffali pei
libri, abbiam dato tutto il nostro piccolo patrimonio, abbiamo dato
anche rappresentazioni drammatiche a beneficio di quest\'opera, ci siamo
addossati il disimpegno della distribuzione e del ritiro dei libri,
abbiamo in fine stesa la mano ed invocato la carità dai nostri buoni
concittadini. E l\'esito? Il Comitato Parrocchiale con lodevole esempio
passò a noi i resi gloriosi della già sua Biblioteca Popolare, qualche
pia persona rispose al nostro appello dandoci libri o denaro, ma
purtroppo - rari nantes in gurgite vasto! - non ci si è intesi dalla
maggioranza dei nostri buoni concittadini, e la Biblioteca Circolante
Cattolica non giunge a contare i 500 volumi, mentre la media mensile dei
prestiti è di 180 opere sicché forse presto saremo costretti a
rispondere a chi ci chiede un buon libro: non abbiamo più
nulla!»[^**57**^](#57).

La vita della biblioteca nei primi anni può essere seguita tramite i
resoconti dell\'attività del circolo dovuti per lo più proprio a
Rivetti, poco disposto a occultare con un convenzionale ottimismo la
realtà di una biblioteca che a suo giudizio non riusciva a decollare.
Nel 1894 il resoconto decennale del circolo, scritto dal presidente
Adelchi Bonatelli, afferma che la biblioteca «vive tutt\'ora di vita
prospera, se vogliamo considerare il movimento dei libri che si danno in
lettura»[^**58**^](#58), mentre nel 1894 la circolazione era giunta a
1.600 libri[^**59**^](#59). Tuttavia nel 1896 Rivetti, dopo avere
riportato che nel passato anno «ebbero a circolare in lettura circa
1.400 volumi», sembra minimizzare il risultato: «È, l\'intendiamo noi
pure, un giro un po\' modesto, ma, di quali mezzi si può noi
disporre?»[^**60**^](#60). Di nuovo nel successivo 1898, anche se
«grazie a generose offerte pervenuteci, la nostra Biblioteca circolante
ebbe nel decorso anno ad aumentare di circa 100 volumi; la richiesta
però dei libri rimase stazionaria circa 1.200»[^**61**^](#61). Se si
considera la dotazione piuttosto ristretta della biblioteca, che dai 500
volumi del 1892 dovette essere salita a circa un migliaio, il risultato,
pure nella evidente flessione che disegna, non autorizza un giudizio
così negativo. La biblioteca circolante di Trezzo sull\'Adda, nel 1871,
con una dotazione di 1.803 volumi totalizzava 1.639 prestiti a
domicilio[^**62**^](#62), mentre la biblioteca di Busto Arsizio, comune
più popoloso di Chiari, nel 1869 faceva circolare 1.300 letture sui suoi
1.500 volumi[^**63**^](#63). Il pessimismo di Rivetti non trova un
evidente riscontro nei paragoni con altre realtà e va piuttosto spiegato
con la sfiducia nella possibilità di cancellare completamente dalle
abitudini di lettura del popolo la stampa frivola. «Se la stampa fosse
fedele alla sua missione, che è di diffondere la luce e di promuovere la
virtù, sarebbe un gran bene», recitava la lettera circolare del marzo
1891, «ma purtroppo nella massima parte essa adempie il proprio compito
a rovescio spargendo le tenebre e inculcando il vizio»[^**64**^](#64). E
commentando i prestiti che riteneva insufficienti del 1895 Rivetti si
consolava pensando che «ad ogni modo quei 1.400 volumi qualche po\' di
bene speriamo lo abbian fatto, se non altro, mentre si son letti i
nostri buoni libri non se ne lessero di malvagi, e questo è pur qualche
cosa»[^**65**^](#65). Ha un sapore quasi di resa, infine, il commento
alle 1.200 opere in prestito del 1897: «molti anche dei buoni o non
capiscono la necessità d\'istruirsi con buone letture, o senza uno
scrupolo al mondo si dilettano della lettura delle appendici del Secolo,
del Corriere o d\'altri giornali di simil fatta»[^**66**^](#66).

Una testimonianza del 1932 ricorda Rivetti profondamente impegnato nel
sostegno alla biblioteca, nonostante le perplessità che si sono viste:
«Si fece indefesso diffusore della buona stampa e fondò con sacrifici
personali di cui nessuno seppe mai la misura, la
biblioteca»[^**67**^](#67). Eppure, se c\'è un punto di contatto fra il
lavoro di bibliotecario e il sostegno alla circolante è in una
preoccupazione sulle sorti della cultura nella contemporaneità, vista
quest\'ultima come nemica dello studio serio e approfondito. Solo lo
studio infatti, non la lettura, dava le necessarie garanzie perché dai
libri si traesse un profitto certo, secondo una preoccupazione che era
perfettamente condivisa per esempio anche dallo zanardelliano Teodoro
Pertusati, il quale commentava i 25 prestiti a domicilio della
Biblioteca Queriniana nel 1878, scrivendo: «pochi, ma la congettura del
loro buon uso è presso che certa»[^**68**^](#68). In un passo dedicato
alla biblioteca Morcelliana, tra l\'altro più volte riprese con poche
variazioni, risuona lo stesso pessimismo visto a proposito della
biblioteca popolare: «Purtroppo l\'opera generosa del Morcelli e dei
benefattori che lo imitarono non reca oggi quei vantaggi che certo si
era ripromessi il fondatore: ma ciò è comune a tutti gli istituti
congeneri: ormai il lamento è generale, le biblioteche vanno
disertandosi. A chi attribuirne la colpa? In parte alla vita turbinosa
d\'oggi che colle occupazioni - e non tutte serie - che s\'inseguono e
s\'incalzano non lasciano né il tempo né la lena di applicarsi a studi
severi e profondi»[^**69**^](#69).

------------------------------------------------------------------------

[^**\***^]{#A} Questo contributo è nato da una relazione tenuta in
occasione del 140º anniversario dalla nascita e 70º dalla morte di don
Luigi Rivetti, commemorati nel dicembre del 1998 dalla Fondazione
Morcelli Repossi di Chiari. Una gratitudine speciale va ad Alessandra
Alborghetti della Biblioteca comunale di Chiari per l\'aiuto generoso
nella ricerca e i molti competenti suggerimenti.

[^**1**^]{#1} G. Vavassori, *Dalla \"paideia\" alla conservazione del
patrimonio: il difficile percorso di una istituzione di provincia*, in:
*La Pinacoteca Repossi di Chiari: catalogo dei dipinti, delle sculture,
dei dipinti e delle incisioni*, a cura di V. Terraroli, Brescia: Cassa
rurale artigiana di Castelcovati - Grafo, 1991, p. 134.

[^**2**^]{#2} Per la biografia di Rivetti, il quale oltre che sacerdote,
bibliotecario e studioso, fu assessore comunale, direttore
dell\'Orfanotrofio maschile, membro dell\'Ateneo di Brescia, si vedano:
P. Guerrini, *D. Luigi Rivetti*, «Commentari dell\'Ateneo di Brescia per
l\'anno 1928», 1929, p. 315-316; *In memoria del Sac. Cav. Don Luigi
Rivetti*, Chiari: Tipografia G. Rivetti, 1929 (contiene oltre ai
discorsi commemorativi pronunciati durante le esequie, tutti i necrologi
pubblicati dalla stampa quotidiana e la nota bio-bibliografica scritta
originariamente da Paolo Guerrini per l\'«Archivio storico lombardo»);
M. Facchetti, *Don Luigi Rivetti e le sue opere*, in: L. Rivetti,
*Briciole di storia patria*, Chiari: Edizioni L\'Angelo, 1993, p. VI.

[^**3**^]{#3} Deliberato il 28 novembre 1900, il trasporto nella
Morcelliana della parte antica dell\'archivio comunale, in 95 pezzi fra
volumi e cartelle e 8 rotoli di pergamene, fu portato a termine entro il
1901, copie della deliberazione e degli inventari nell\'Archivio del
comune di Chiari, busta 43d. Rivetti si impegnò anche in altre opere di
inventariazione, come il riordino dell\'archivio della Fabbriceria
parrocchiale, cfr. L. Rivetti, *La Chiesa parrocchiale di Chiari: note
di storia e d\'arte*, Chiari: Tipografia G. Rivetti, 1920, p. 5.

[^**4**^]{#4} Vedi il verbale deliberazione della Congregazione di
carità, 23 settembre 1926, che accetta «con animo riconoscente il
generoso e munifico dono», Archivio della Congregazione di carità di
Chiari (d\'ora in poi ACC), Fondo Ginnasio Morcelli - Biblioteca
Morcelliana - Pinacoteca Repossi (d\'ora in poi FGM), pacco 8, fascicolo
6; Rivetti era coerede con don Luigi Fadini di Lodi.

[^**5**^]{#5} P. Traniello, *La biblioteca pubblica: storia di un
istituto nell\'Europa contemporanea*, Bologna, Il mulino, 1997, p. 127.

[^**6**^]{#6} Ibidem.

[^**7**^]{#7} Il Presidente della Congregazione a Luigi Rivetti, minuta
di lettera, 20 novembre 1884, in ACC, FGM, pacco 7, f. 18. Sul risguardo
di uno dei propri opuscoli un autografo di Rivetti stesso riporta una
data lievemente diversa: «Morto il 14 agosto 1884 il Rev. Tosini fu
nominato nell\'ottobre dello stesso anno il Rev. D. Luigi Rivetti», in:
L. Rivetti, *La Biblioteca Morcelliana e la Pinacoteca Repossi di
Chiari*, Brescia: Tipografia Geroldi, 1907, copia conservata nella
Biblioteca Morcelliana.

[^**8**^]{#8} Nel gennaio del 1810 il viceprefetto di Chiari la
definisce «accessibile a qualunque studioso che ami la lettura e
l\'erudizione», citato in G. Porta, *I giacobini in biblioteca: la
Queriniana in età napoleonica (1797-1814)*, in: *1797 il punto di
svolta: Brescia e la Lombardia veneta da Venezia a Vienna*, a cura di D.
Montanari, S. Onger, M. Pegrari, Brescia: Morcelliana, 1999, p. 337. Per
la storia della biblioteca, oltre a Rivetti, *La Biblioteca Morcelliana*
cit., vedi soprattutto G. Vavassori, *Il Fondo Morcelli e lo sviluppo
della biblioteca*, in: *Catalogo del fondo Stefano Antonio Morcelli*, a
cura di G. Vavassori, Milano: Bibliografica, 1987, p. XIX-XXII, e
Vavassori, *Dalla \"paideia\" alla conservazione* cit., p. 129-137.

[^**9**^]{#9} L\'elenco delle donazioni si trova in vari punti della
documentazione, cfr. per una sintesi Vavassori, *Dalla \"paideia\" alla
conservazione*, p. 134. Nell\'inventario 1878 si trova una
quantificazione di alcuni di questi legati librari: 1.556 opere sono
indicate come provenienti dall\'ex convento della Badia, 1.488 dall\'ex
convento dell\'Annunciata e per entrambi questi fondi si annota che sono
«quasi tutti di poco pregio»; inoltre 2.344 opere sono ascritte
all\'eredità Bocchi e 921 a quella Bertoli, *Inventario patrimoniale di
tutti i beni mobili*, 31 luglio 1878, ACC, FGM, busta 1, f. 4.

[^**10**^]{#10} G. Dotti, *Gli archivi degli enti assistenziali del
comune di Chiari*, in: *Le carte dei poveri: l\'archivio della
Congregazione di carità e la beneficenza a Chiari in età moderna e
contemporanea*, a cura di Sergio Onger, Brescia: Grafo, 1999, p. 175.

[^**11**^]{#11} *Statuto organico del Ginnasio clarense e della
Biblioteca e Pinacoteca amministrate dalla Congregazione di Carità in
Chiari*, ACC, FGM, pacco 7, f. 12.

[^**12**^]{#12} Conto consuntivo 1882, ACC, FGM, pacco 5; il
*Regolamento d\'amministrazione e di servizio interno del Ginnasio
clarense e della Biblioteca e Pinacoteca amministrate dalla
Congregazione di carità di Chiari*, ACC, FGM, pacco 7, f. 12, prescrive
all\'art. 15 un onorario di lire 400, ma i conti consuntivi non lasciano
dubbi su quanto veniva effettivamente erogato.

[^**13**^]{#13} Nel 1883 il portiere riceveva 252 lire, lo scrivano
della Congregazione 750 e il segretario 1.300, cfr. R. Gallotti, *La
Congregazione di carità durante l\'Ottocento*, in: *Le carte dei poveri*
cit., p. 36-37.

[^**14**^]{#14} Già nel 1939 erano state portate a 2.400 lire: cfr.
verbale di deliberazione 23 novembre 1931, ACC, FGM, pacco 8, f. 13.

[^**15**^]{#15} Questionario a stampa per l\'anno 1868 compilato da
Faustino Bocchi, in ACC, FGM, busta 2, f. 3.

[^**16**^]{#16} Il presidente della Congregazione a Luigi Rivetti,
minuta di lettera 2 novembre 1884, ACC, FGM, pacco 7, f. 14.

[^**17**^]{#17} Questo il quadro delineato nel questionario manoscritto
compilato da Luigi Rivetti, 6 ottobre 1888, in ACC, FGM, busta 1, f.1.
In una nota pubblicata nel 1893 si aggiunge una quinta sala, ma si
riducono a 26 i posti di lettura. Ministero di agricoltura, industria e
commercio, *Statistica delle biblioteche*, Roma: Tipografia Bertero,
parte I: *Biblioteche dello Stato, delle provincie, dei comuni ed altri
enti morali, aggiuntevi alcune biblioteche private accessibili agli
studiosi, fra le più importanti per numero di volumi o per rarità delle
collezioni*, vol. I, 1893, p. 51.

[^**18**^]{#18} Ivi, p. 52.

[^**19**^]{#19} Cfr. Questionario manoscritto compilato da Luigi
Rivetti, 6 ottobre 1888, ACC, FGM, busta 1, f. 1.

[^**20**^]{#20} Cfr. i registri contenuti in ACC, FGM, busta 2.

[^**21**^]{#21} Cfr. i registri contenuti in ACC, FGM, busta 3.

[^**22**^]{#22} *Brevi notizie sulla biblioteca Morcelliana di Chiari*,
relazione manoscritta di Luigi Rivetti, 24 febbraio 1890, ACC, FGM,
busta 1, f. 1. Sul diffuso «senso di inadeguatezza di un patrimonio
librario pur ricco, rispetto alle moderne esigenze di lettura», cfr.
Traniello, *La biblioteca pubblica* cit., p. 84.

[^**23**^]{#23} Il presidente al Ministro della pubblica istruzione,
minuta di lettera 18 dicembre 1884, ACC, FGM, pacco 9, f. 7.

[^**24**^]{#24} Una trascrizione dell\'integrazione datata 29 luglio
1910 al testamento 11 novembre 1906 in ACC, FGM, pacco 8, f. 5. Nel 1925
la sorella Marianna Rota aumentò tale fondo di altre 1.000 lire
finalizzandole allo stesso modo, cfr. Verbale di deliberazione della
Congregazione di carità, 31 luglio 1925, ACC, FGM, pacco 8, f. 5.

[^**25**^]{#25} Il Ministro dell\'educazione al Presidente della
Congregazione, lettera 16 febbraio 1932, ACC, FGM, pacco 8, f. 13.

[^**26**^]{#26} *Risposta alla nota n.24 della Congregazione di carità
relativamente alla vendita delle opere duplicate fatta al 31 dicembre
1890*, relazione manoscritta di Luigi Rivetti, gennaio 1891, ACC, FGM,
pacco 9, f. 8.

[^**27**^]{#27} *Regolamento d\'amministrazione e di servizio interno
del Ginnasio clarense e della Biblioteca e Pinacoteca amministrate dalla
Congregazione di carità di Chiari*, ACC, FGM, pacco 7, f. 12.

[^**28**^]{#28} Il presidente della Congregazione al professor Giuseppe
Gatti, minuta di lettera 24 giugno 1891, ACC, FGM, pacco 9, f. 8.

[^**29**^]{#29} *Regolamento per l\'asportazione di libri, stampe,
incisioni, gessi ed ogni altro ente dalla Biblioteca Morcelliana e
Pinacoteca in Chiari*, 1 gennaio 1895, ACC, FGM, pacco 7, f. 8.

[^**30**^]{#30} Il Presidente della Congregazione a Luigi Rivetti,
minuta di lettera 29 dicembre 1912, ACC, FGM, pacco 8, f. 13.

[^**31**^]{#31} Luigi Rivetti alla Presidenza della Congregazione,
lettera 17 maggio 1892, ACC, FGM, pacco 9, f. 9; il regolamento Coppino
del 26 febbraio 1886 aveva esteso alle biblioteche provinciali e
comunali, nonché agli istituti di insegnamento superiori e ai Licei, la
possibilità di ottenere prestiti dalle biblioteche governative, cfr. P.
Gori, *Il prestito dei libri fra le biblioteche governative e le
biblioteche provinciali e comunali*, «Rivista delle biblioteche», n.
3-4, 1888, p. 41-44.

[^**32**^]{#32} Il presidente della Congregazione a Luigi Rivetti,
minuta di lettera 19 maggio 1892, ACC, FGM, pacco 9, f. 9.

[^**33**^]{#33} *Regolamento d\'amministrazione e di servizio interno
del Ginnasio clarense e della Biblioteca e Pinacoteca amministrate dalla
Congregazione di carità di Chiari*, ACC, FGM, pacco 7, f. 12.

[^**34**^]{#34} Questionario manoscritto compilato da Faustino Bocchi,
1844, ACC, FGM, busta 1, f. 1.

[^**35**^]{#35} Il presidente della Congregazione a Luigi Zerbi, minuta
di lettera 9 luglio 1868, ACC, FGM, pacco 9, f. 6.

[^**36**^]{#36} Conto consuntivo 1876, ACC, FGM, pacco 5, f. 1.

[^**37**^]{#37} Luigi Zerbi al presidente della Congregazione di carità,
lettera 3 luglio 1868, ACC, FGM, pacco 9, f. 6.

[^**38**^]{#38} E. Milano, *I cataloghi: origini, importanza, tipologia
e finalità*, in: *La biblioteca pubblica: manuale ad uso del
bibliotecario*, a cura di M. Bellotti, Milano: Unicopli, 1985, p.
156-157.

[^**39**^]{#39} La datazione è in calce ai cataloghi stessi, ed è la
seguente: catalogo sala I (ora VI): «d. Luigi Rivetti compilò Martinelli
Antonio trascrisse - 1902»; catalogo sala II: «d. Luigi Rivetti
bibliotecario compilò Martinelli Marc\'Antonio trascrisse 1898»;
catalogo sala III: «d. Luigi Rivetti bibliot.o compilò Martinelli
Marc\'Ant.o trascrisse 1890»; catalogo sala IV: «d. Luigi Rivetti
bibliotecario compilò Martinelli Marc\'Antonio trascrisse Chiari
16-3-1893». Solo il catalogo della sala V non reca indicazioni. Poiché
esso contiene i volumi del fondo Rota deve essere stato completato dopo
il 1914.

[^**40**^]{#40} Luigi Rivetti alla Presidenza della Congregazione,
lettera 16 giugno 1891, ACC, FGM, pacco 9, f. 8.

[^**41**^]{#41} G. Galli, *Regole italiane di catalogazione per autori
tra Ottocento e Novecento*, Milano: Bibliografica, 1989.

[^**42**^]{#42} T. Gar, *Letture di bibliologia fatte nella Regia
Università degli studi in Napoli durante il primo semestre del 1865*,
Torino: Unione tipografico-editrice, 1868, p. 167-168.

[^**43**^]{#43} G. Fumagalli, *Cataloghi di biblioteche e indici
bibliografici*, Firenze: Sansoni, 1887, p. 127.

[^**44**^]{#44} M.T. Biagetti, *Biblioteconomia italiana
dell\'Ottocento: catalografia e teoria bibliografica nella trattatistica
italiana*, Roma: Bulzoni, 1996, p. 104.

[^**45**^]{#45} L. Rivetti, *La Biblioteca Morcelliana con indice
descrittivo dei codici e dei manoscritti*, Forlì: Borlandini, 1909,
estratto dal volume XIV degli *Inventari dei manoscritti delle
biblioteche d\'Italia*, a cura di G. Mazzatinti.

[^**46**^]{#46} Cfr. la documentazione in ACC, FGM, pacco 9, f. 17.

[^**47**^]{#47} B. Giorgi, *Attività parrocchiali*, in: *La città di
Chiari nel suo primo centenario, 1862-1962*, Chiari: Comune di Chiari,
1962, p. 61.

[^**48**^]{#48} G. Lazzari, *Libri e popolo: politica della biblioteca
pubblica in Italia dall\'Unità ad oggi*, Napoli: Liguori, 1985, p. 20 e
seg., cfr. anche per le esperienze di ambito progressista il recente
intervento di O. Maroni, *Il binomio imperfetto: biblioteche per il
popolo e lettori in Romagna tra Otto e Novecento*, «Memoria e ricerca»,
n. 7, giugno 1996, *passim*.

[^**49**^]{#49} *Cenni sulla fondazione e sulla storia del Circolo S.
Agape in Chiari*, in: Società della gioventù cattolica italiana, Circolo
Sant\'Agape, *Rendiconto decennale 1883-1893*, Palazzolo sull\'Oglio:
Tipografia Rinaldi, 1894, p. 3. Vedi anche *Associazione S. Agape,
Chiari: 1862-1962: Gioventù italiana di azione cattolica*, Chiari:
Poligrafica S. Faustino, s.d. \[1962\]. Sulla stretta connessione fra
Gioventù cattolica e biblioteche circolanti: L. Bedeschi, *Le origini
della Gioventù cattolica: dalla caduta del Governo Pontificio al primo
Congresso cattolico di Venezia su documenti inediti d\'archivio*,
Bologna: Cappelli, 1959.

[^**50**^]{#50} Società della gioventù cattolica italiana, Circolo di S.
Agape in Chiari, *Rendiconto dell\'anno 1889*, Palazzolo sull\'Oglio:
Tipografia Rinaldi, 1890, p. 8. Sulla data di fondazione vedi anche L.
Moletta, *La Congregazione di carità e istituzioni benefiche a Chiari*,
Chiari: Tipografia Clarense, 1974, p. 301.

[^**51**^]{#51} G. Verucci, *L\'Italia laica prima e dopo l\'Unità,
1848-1876: anticlericalismo, libero pensiero e ateismo nella società
italiana*, Roma-Bari: Laterza, 1981, p. 94 e seg., e M.L. Betri,
*Leggere obbedire combattere: le biblioteche popolari durante il
fascismo*, Milano: Angeli, 1991, p. 11 e seg.

[^**52**^]{#52} L. Martinengo Dalle Palle, *Relazione dei comitati
dell\'Opera dei congressi nella diocesi di Brescia letta nella adunanza
diocesana tenutasi in Brescia nel giorno 26 maggio 1891*, Brescia:
Queriniana, 1891, p. 24.

[^**53**^]{#53} Ivi, p.15-16. Per un inquadramento storico è ancora
indispensabile A. Gambasin, *Il Movimento sociale nell\'opera dei
congressi, 1874-1904: contributo per la storia del cattolicesimo sociale
in Italia*, Roma: Università Gregoriana, 1958.

[^**54**^]{#54} Il successivo quadro si basa sulle seguenti fonti: T.
Pertusati, *Dell\'istruzione in Brescia nell\'anno 1878*, Brescia:
Tipografia Apollonio, 1880, p. 126; *Statistica del Regno d\'Italia:
biblioteche: anno 1863*, Firenze: Le Monnier, 1865; Ministero di
agricoltura, industria e commercio, *Statistica delle biblioteche* cit.,
p. XIII, XIX, XXXI; Ivi, parte II: *Biblioteche appartenenti ad
accademie, scuole secondarie, seminari, biblioteche militari, gabinetti
di lettura e biblioteche private non comprese nella parte I*, 1896, p.
23-24; V. Tisi, *La Biblioteca comunale popolare \"Giovanni Treccani
degli Alfieri\"*, in: *La comunità di Montichiari: territorio, vicende
umane, sviluppo economico di un centro della pianura bresciana*, a cura
di M. Pegrari, Montichiari: Banca del Garda, 1996, p. 499-521.

[^**55**^]{#55} La presidenza della Società della gioventù cattolica,
lettera circolare a stampa 15 marzo 1891, in Biblioteca Morcelliana,
sala V, volume miscellaneo O.III.30.

[^**56**^]{#56} Società della gioventù cattolica italiana, Circolo di S.
Agape in Chiari, *Rendiconto dell\'anno 1890*, Palazzolo sull\'Oglio:
Tipografia Rinaldi, 1891, p. 8, 102,57 Lire.

[^**57**^]{#57} Società della gioventù cattolica italiana, Circolo di S.
Agape in Chiari, *Rendiconto dell\'anno 1891*, Palazzolo sull\'Oglio:
Tipografia Rinaldi, 1892, p. 9.

[^**58**^]{#58} *Cenni sulla fondazione* cit., p. 3.

[^**59**^]{#59} Società della gioventù cattolica italiana, Circolo di S.
Agape in Chiari, *Rendiconto dell\'anno 1894*, Palazzolo sull\'Oglio:
Tipografia Rinaldi, 1895, p. 6.

[^**60**^]{#60} Società della gioventù cattolica italiana, Circolo di S.
Agape in Chiari, *Rendiconto dell\'anno 1895*, Palazzolo sull\'Oglio:
Tipografia Rinaldi, 1896, p. 5.

[^**61**^]{#61} Società della gioventù cattolica italiana, Circolo di S.
Agape in Chiari, *Rendiconto morale pel 1897*, Brescia: Tipografia
Luzzago, 1898, p. 5.

[^**62**^]{#62} A. Amoroso, *Per la storia delle biblioteche popolari
lombarde: la Biblioteca circolante di Trezzo sull\'Adda*, «Storia in
Lombardia», n.3, 1985, p. 217.

[^**63**^]{#63} Verucci, *L\'Italia laica* cit., p. 105.

[^**64**^]{#64} La presidenza della Società della gioventù cattolica,
lettera circolare a stampa 15 marzo 1891.

[^**65**^]{#65} Società della gioventù cattolica italiana, Circolo di S.
Agape in Chiari, *Rendiconto dell\'anno 1895* cit., p. 5.

[^**66**^]{#66} Società della gioventù cattolica italiana, Circolo di S.
Agape in Chiari, *Rendiconto morale* cit., p. 5.

[^**67**^]{#67} Fausto Cadeo citato in Facchetti, *Don Luigi Rivetti*
cit., p. VIII.

[^**68**^]{#68} Pertusati, *Dell\'istruzione in Brescia* cit., p. 126.

[^**69**^]{#69} L. Rivetti, *La Biblioteca Morcelliana* cit., p. 4.

------------------------------------------------------------------------

[Copyright AIB](/aib/copyright.htm) 2001-02-04, ultimo aggiornamento
2001-02-10, a cura di [Simonetta Buttò](/aib/redazione3.htm) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/rivetti2.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::
