![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Coser, Italo

(Ala TN 30 agosto 1910 -- Rovereto TN 1º agosto 1980)
:::

Maestro elementare ad Ala, poi segretario della direzione didattica, si
offrì di ordinare e catalogare le raccolte librarie civiche e del
Ginnasio, in disordine e prive anche di un inventario, andato distrutto
nella guerra, e ricevette formalmente l\'incarico dal Comune nel
dicembre 1951.\
Compiuti i lavori di ordinamento del materiale la Biblioteca comunale
venne inaugurata e aperta al pubblico il 30 novembre 1952, con servizio
di prestito e, un giorno alla settimana, di lettura in sede. Durante la
sua direzione la Biblioteca venne accresciuta, anche tramite donazioni,
dai circa diecimila volumi iniziali a circa 30.000 nel 1959 e circa
50.000 nel 1975.\
Diresse anche il Museo civico, costituito con le raccolte lasciate al
Comune nel 1939 dal prof. Luigi Dalla Laita insieme alla sua casa, in
cui dal 1951 venne collocata anche la Biblioteca.\
Alla Biblioteca comunale faceva capo anche la Pro cultura, pure da lui
diretta, che organizzava mostre, conferenze e altre iniziative.\
Fra le altre iniziative culturali in cui fu impegnato è da ricordare la
fondazione (1957) e direzione della rivista «I quattro vicariati e le
zone limitrofe». Collaborò inoltre a giornali e periodici locali e
pubblicò una *Guida storico-turistica di Ala e frazioni* (1975).\
Socio dell\'Associazione italiana biblioteche almeno dal 1954, venne
eletto nel Comitato regionale della [Sezione del Veneto
occidentale](/aib/stor/sezioni/ven-oc.htm) per il triennio 1958-1961.
Negli anni Cinquanta e Sessanta prese spesso parte ai congressi
nazionali dell\'Associazione.\
Fu anche ispettore bibliografico onorario, dal 1961, e socio ordinario
dell\'Accademia roveretana degli Agiati, dal 1971.\
Solo nel 1976 venne coadiuvato nel servizio della Biblioteca da
personale del Comune e poco tempo dopo dovette lasciare l\'attività per
gravi problemi di salute.\
Gli è stata intitolata, nella nuova sede della Biblioteca comunale di
Ala, una sala per mostre e convegni.

Alberto Petrucciani

Serena Gagliardi. *Le cinquecentine della Biblioteca comunale di Ala*.
In: *Gli incunaboli e le cinquecentine della Biblioteca comunale di
Ala*. Catalogo di Anna Gonzo. \[Trento\]: Provincia autonoma di Trento,
Servizio beni librari e archivistici, 2000, p. 27-45: 39-41.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-10-06, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/coser.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
