![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Viola, Orazio

(Roma 9 maggio 1868 -- Catania 19 aprile 1950)
:::

Conseguita la licenza ginnasiale, entrò il 1º maggio 1889 come
apprendista distributore presso la Biblioteca nazionale Vittorio
Emanuele II di Roma e il 1º gennaio 1892, dopo aver superato per primo
l\'esame di abilitazione, conseguì la nomina in ruolo, come distributore
di 3ª classe, rimanendo nella stessa sede.\
Dal 1º febbraio 1895 venne trasferito per servizio alla Biblioteca
universitaria di Catania dove curò, oltre alla distribuzione, gran parte
delle attività di ordinamento, di catalogazione e di prestito.
Nell\'aprile 1899 venne promosso per merito alla 2ª classe.\
Dal novembre 1906 venne trasferito per servizio alla Biblioteca
Marucelliana di Firenze e dal 1º gennaio 1909 promosso ordinatore di 3ª
classe. Dopo il terremoto di Messina si offrì di andare a portare
soccorso alla Biblioteca universitaria e più tardi, verso il principio
del 1912, vi venne inviato in missione. Nel dicembre 1912, mentre ancora
si trovava a Messina, venne trasferito dalla Marucelliana alla
Biblioteca nazionale centrale di Firenze. Dopo avervi prestato servizio
per quasi un anno, però, fu inviato ancora in missione alla [Biblioteca
universitaria di Messina](/aib/stor/teche/me-uni.htm), insieme a [Guido
Calcagno](calcagno.htm), nel dicembre 1913, rimanendovi fino ai primi di
aprile del 1915 (e probabilmente, salvo un breve periodo a Firenze, per
tutti gli anni della guerra, reggendone la direzione e guadagnandosi
larghi elogi).\
Con la riforma del 1919 venne promosso coadiutore e nel settembre dello
stesso anno trasferito alla [Biblioteca universitaria di
Catania](/aib/stor/teche/ct-uni.htm), di cui resse la direzione dal
principio del 1924 fino al collocamento a riposo, con il 1º luglio 1933.
Aveva nel frattempo raggiunto nel dicembre 1923 la qualifica di primo
coadiutore e nel marzo 1929 quella di coadiutore principale;
nell\'ottobre 1930 era stato nominato cavaliere.\
Dopo il collocamento a riposo, e fino alla morte, fu incaricato
nell\'ordinamento delle Biblioteche riunite Civica e Ursino Recupero di
Catania, a cui sembra che collaborasse già dal 1925 e che riaprì al
pubblico.\
Aderì alla Società bibliografica italiana nel 1902 e risulta fra i soci
fino almeno al 1911. Dal 1907 al 1911 collaborò alla rivista fiorentina
«L\'arte della stampa» e dal 1910 al 1912 tenne una rubrica di notizie
bibliotecarie dall\'Italia sulla «Zeitschrift des österreichischen
Vereines für Bibliothekswesen».\
Partecipò nel 1929 al primo Congresso mondiale di biblioteche e di
bibliografia, presentandovi anche una breve comunicazione sulle
biblioteche popolari corporative, pubblicata nel terzo volume degli
*Atti*. Aderì all\'Associazione italiana biblioteche dalla sua
fondazione (1930), intervenendo ai suoi due primi congressi nazionali
(1931 e 1932). Compare fra i soci anche dopo la sua rifondazione
democratica e nel 1950, poco prima della morte, fu eletto nel Comitato
regionale della [Sezione della Sicilia
orientale](/aib/stor/sezioni/sic-or.htm) (allora Sezione di Catania).\
Fu anche socio ordinario della Società di storia patria per la Sicilia
orientale dalla sua costituzione, nel 1903, e dopo il ritorno a Catania
ne curò la Biblioteca. Nei primi anni del secolo prestò la sua opera
anche come segretario del viceconsolato russo di Catania ricevendo dal
governo imperiale l\'onorificenza di cavaliere dell\'Ordine di S.
Stanislao.\
Autore di significativi contributi di bibliografia catanese
(*Bibliografia belliniana, con un saggio bibliografico delle più antiche
edizioni dei libretti musicati da Vincenzo Bellini*, Catania 1902, 2ª
ed. 1923; *Saggio di bibliografia storica catanese*, Catania 1902),
pubblicò inoltre una bibliografia delle discussioni sulla pena di morte
(la cui abolizione dall\'ordinamento giuridico italiano definiva
nell\'introduzione «una delle più splendide vittorie del pensiero
moderno») e alcuni scritti sulla Biblioteca civica e le sue raccolte di
pregio e su temi locali.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 404 (che lo indica ancora a Firenze).

*Chi è?: dizionario degli italiani d\'oggi*. Roma: A. F. Formiggini,
1928, p. 480; 2ª ed., ivi, 1931, p. 776; 3ª ed., ivi, 1936, p. 953; 4ª
ed., Roma: Cenacolo, 1940, p. 981 (ma gli ultimi due lo indicano ancora
come direttore della Biblioteca di Catania).

Carmelina Naselli. *Orazio Viola*. «Archivio storico per la Sicilia
orientale», 4ª serie, 2/3 (1949-1950), p. 326-328, con elenco degli
scritti. Stampato nel 1952.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 142 e 210.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-03-23, ultimo aggiornamento 2022-12-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/viola.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
