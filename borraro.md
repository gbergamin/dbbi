![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](borraro.jpg){height="250"}

## Borraro, Pietro

(Caserta 13 ottobre 1927 -- Superstrada Avellino-Salerno 15 giugno 1982)

Laureato in giurisprudenza all\'Università di Napoli, fu poi
giornalista, collaboratore della sede di Napoli della RAI e della Radio
Vaticana, cultore di studi locali e organizzatore di manifestazioni
culturali a Caserta e in altri centri del Mezzogiorno.\
Diresse la Biblioteca provinciale di Potenza dal marzo 1967 al luglio
1973, avviando fra l\'altro la pubblicazione di un bollettino delle
nuove accessioni e la catalogazione delle cinquecentine. Oltre a
organizzare numerose iniziative culturali, soprattutto nell\'ambito
della storia locale, promosse l\'istituzione di biblioteche comunali nei
centri minori e la ripresa di varie biblioteche ecclesiastiche. Nel 1967
fu nominato anche direttore onorario della Biblioteca civica di Venosa.\
Nel 1973 vinse il concorso per la direzione della Biblioteca comunale di
Taranto, rinunciando alla nomina dopo pochi giorni per le condizioni
sconfortanti della biblioteca e la prospettiva del concorso per la
Biblioteca provinciale di Salerno.\
Dal gennaio 1974 alla morte diresse la Biblioteca provinciale di
Salerno. Organizzò numerose manifestazioni culturali e curò il
trasferimento della Biblioteca nella nuova sede nel 1977-1978 e il suo
riordinamento, ma non riuscì a vederne la riapertura al pubblico per i
ritardi dovuti a problemi di agibilità dell\'edificio.\
Proprio al ritorno da un convegno sull\'animazione culturale, da lui
promosso a San Marco di Castellabate, perse la vita, insieme ad alcuni
familiari, in un incidente stradale.\
Socio dell\'Associazione italiana biblioteche dal 1967, partecipò ai
suoi congressi nazionali almeno nel 1972 e 1974.\

Socio fondatore e membro del Consiglio direttivo della Società di storia
patria di Terra di Lavoro, ne curò dal 1953 per molti anni la
biblioteca, fu redattore della rivista «Archivio storico di Terra di
Lavoro» e dal 1964 segretario. Inoltre fu presidente della Società Dante
Alighieri di Salerno e ispettore onorario ai monumenti e alle
biblioteche. Nel 1967 venne insignito della medaglia d\'argento per i
benemeriti della scuola, della cultura e dell\'arte.\
La sua biblioteca e le sue carte sono conservate alla Biblioteca
pubblica arcivescovile De Leo di Brindisi.\
Il Comune di Caserta gli ha intitolato una via.

Simonetta Buttò

*Borraro, Pietro*. In: *Dizionario biografico dei meridionali*. Vol. 1.
Napoli: Istituto grafico editoriale, 1974, p. 114.

Pietro Borraro. *Un settennio di promozione culturale in Lucania alla
direzione della Biblioteca provinciale di Potenza (1967-1973)*. In:
*Studi lucani e meridionali*, a cura di Pietro Borraro. Galatina:
Congedo, 1978, p. 311-322 (con l\'elenco dei suoi scritti d\'argomento
lucano 1967-1973).

\[*Notizia della morte*\]. (Sezione Campania). «Bollettino
d\'informazioni AIB», 22 (1982), n. 3/4, p. 97-98.

Francesco Sisinni. *Pietro Borraro*. (Maestri e amici). «Accademie e
biblioteche d\'Italia», 50 (1982), n. 3, p. 246.

*[L\'animazione culturale in
Europa](http://www.trapaninostra.it/libri/Biblioteca_Fardelliana/La_Fardelliana_1982_n_2-3/La_Fardelliana_1982_n_2-3-24.pdf)*.
«La Fardelliana», 1 (1982), n. 2/3, p. 249-251, con una fotografia.
Resoconto del convegno e notizia della morte. Seguono: Vittorio Enzo
Alfieri, *Pietro Borraro, apostolo di cultura*, p. 251-254; Salvatore
Fugaldi, *Lettera mai spedita: a Pietro Borraro*, p. 254-255; Ennio
Scannapieco, *L\'umanità di Pietro Borraro, eroe della cultura del
Meridione*, p. 255-261.

Aniello Gentile. *Ricordo di Pietro Borraro*. Caserta: Società di storia
patria di Terra di Lavoro, 1983. 26 p.

Aniello Gentile. *In ricordo di Pietro Borraro*. «Archivio storico di
Terra di Lavoro», 12 (1990-1991), p. 7-17.

Franco Noviello. *Pietro Borraro, promotore di cultura nel Mezzogiorno
nel secondo dopoguerra*. «Brundisii res», 19 (1987), p. 17-25.
Pubblicato nel 1992.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 41-42 (voce di Simonetta Buttò).

Vittoria Bonani - Wilma Leone - Sabrina Sacco. *La Biblioteca
provinciale: la storia, le fonti, le raccolte*, a cura di Matilde
Romito. Salerno: Amministrazione provinciale di Salerno, 2000, p. 52-54
e 59-61.

Ennio Scannapieco. *Pietro Borraro: una vita per la cultura*. Salerno:
Laveglia, 2003. 110 p.: ill. (Quaderni salernitani; 14). Con la
bibliografia dei libri curati da Borraro e degli scritti commemorativi
su di lui.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 85.

Ennio Scannapieco. *Pietro Borraro (1927-1982) nel trentennale della
scomparsa*. (Profili). «Rassegna storica salernitana», n. s., 29 (2012),
n. 2, p. 181-184.

Wanda Occhialini. *[Dediche autografe su testi del fondo \"Borraro
Cocchinone\" nella Biblioteca \"A. De Leo\" di
Brindisi](https://www.academia.edu/42664657/Dediche_autografe_su_testi_del_fondo_Borraro_Cocchinone_nella_Biblioteca_A_De_Leo_di_Brindisi_)*.
Presentazione di Luigi Pinelli. Martina Franca (TA): Artebaria, 2020.
XIV, 187 p.: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-07-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/borraro.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
