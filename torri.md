![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](torri.jpg){height="250"}

## Torri, Luigi

(Bondeno FE 14 settembre 1863 -- Torino 8 maggio 1932)

Frequentò il Liceo musicale a Bologna, dedicandosi particolarmente al
violoncello, e si iscrisse poi all\'Università, al biennio di Scienze
per ingegneri, nel 1883, e forse seguì anche le lezioni di Carducci, ma
non concluse gli studi.\
Entrò in servizio nelle biblioteche governative come alunno
sottobibliotecario il 1º agosto 1890, alla Biblioteca nazionale
Braidense di Milano. Nell\'autunno 1891 superò l\'esame di abilitazione
ed entrò in ruolo col 1º gennaio 1892. Nel febbraio 1896 fu promosso
sottobibliotecario di 3ª classe.\
A seguito di alcune irregolarità rilevate nella gestione contabile a cui
era addetto, dal giugno 1900 fu trasferito dalla Braidense alla
Biblioteca universitaria di Pisa. Durante la sua permanenza a Pisa fu
anche presidente della Società orchestrale pisana.\
Venne poi trasferito ancora alla Biblioteca universitaria di Padova, dal
dicembre 1905, e in città organizzò anche attività musicali e suonò come
violoncellista al Teatro Massimo.\
Nel dicembre 1915 fu promosso sottobibliotecario di 2ª classe e poi nel
1917 spostato per un breve periodo, per la situazione critica della
guerra, alla Biblioteca governativa di Lucca.\
Dal dicembre 1917 fu trasferito alla [Biblioteca nazionale di
Torino](/aib/stor/teche/to-naz.htm) e dall\'ottobre 1918 ne resse la
direzione, inizialmente come incaricato, ricoprendo anche dal 1920 la
carica, assegnata per la prima volta, di soprintendente bibliografico
per il Piemonte e la Liguria. Nel dicembre 1923 venne promosso
bibliotecario capo e nel 1925 fu nominato direttore effettivo, posizione
che mantenne fino alla morte.\
Musicologo, violoncellista e compositore, si dedicò particolarmente allo
studio e alla divulgazione della musica antica, collaborando alla
«Rivista musicale italiana», ad altre riviste specializzate e al
giornale «Il gazzettino» di Venezia, oltre a organizzare vari concerti.\

Come direttore della Nazionale di Torino acquisì alla biblioteca le
importanti raccolte musicali intitolate a Mauro Foà e Renzo Giordano,
provenienti dalle collezioni Durazzo di Genova, e realizzò
l\'ampliamento e la riorganizzazione del laboratorio di restauro. Fece
parte inoltre della Commissione ordinatrice della Mostra bibliografica
musicale tenuta a Bologna nel 1929 in occasione del I Congresso mondiale
delle biblioteche e di bibliografia.\
Già socio della Società bibliografica italiana dal 1897 al 1901, fece
parte del Comitato promotore dell\'Associazione italiana biblioteche e
ne fu socio dalla fondazione (1930), partecipò al suo primo congresso
(Roma 1931) e venne brevemente commemorato al secondo, tenuto a Modena e
Firenze un mese dopo la sua scomparsa.\
Collaborò inoltre al «Giornale storico della letteratura italiana» e
alla «Rivista storica italiana».

Alberto Petrucciani

*Un bibliotecario musicista*. «La bibliofilia», 23 (1921/22), fasc.
9/10, p. 308-309.

\[*Notizia della morte*\]. «Rivista musicale italiana», 39 (1932), n. 3,
p. 435.

Alberto Basso. *Introduzione*. In: *Biblioteca nazionale universitaria
di Torino*. 1: *Raccolta Mauro Foà, Raccolta Renzo Giordano*, \[a cura
di\] Isabella Fragalà Data, Annarita Colturato. Roma: Torre d\'Orfeo,
1987, p. IX-LXXVI (in particolare p. XXVI-XXVII).

*Torri, Luigi*. In: *Dizionario enciclopedico universale della musica e
dei musicisti*, diretto da Alberto Basso. Vol. 8: *Le biografie. Tem-Z*.
Torino: UTET, 1988, p. 72.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 209.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 434 (con diverse inesattezze).

Franca Porticelli. *Luigi Torri*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 600-606, con elenco degli scritti e bibliografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-03-23, ultimo aggiornamento 2021-03-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/torri.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
