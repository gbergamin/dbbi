![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](facciogc.jpg){height="250"}

## Faccio, Giulio Cesare

(Vercelli 19 dicembre 1875 - Vercelli 6 gennaio 1965)

Dopo gli studi secondari al Liceo classico di Vercelli si iscrisse alla
Facoltà di lettere dell\'Università di Torino, trasferendosi al secondo
anno a quella di Catania, presso uno zio, e poi, avendo vinto il
concorso per la Scuola normale, a Pisa, dove conseguì la laurea nel
luglio 1897. Conseguì poi una seconda laurea in filosofia,
all\'Università di Torino, nel luglio 1901.\
Iniziò a insegnare all\'Istituto Cavour per ragionieri e geometri di
Vercelli già dal 1897, come supplente di geografia, e poi dall\'anno
successivo, per concorso, come professore di storia e geografia. Nel
1923 passò a insegnare italiano e storia, sempre nella sezione
ragionieri del Cavour, e da quell\'anno fino al 1934 tenne anche
l\'insegnamento di storia dell\'arte al Liceo classico. Nel 1934 venne
nominato preside dell\'Istituto Cavour, carica che mantenne fino al
collocamento a riposo nel 1941.\
Nel 1909 venne chiamato a succedere al padre [Cesare](faccioc.htm) nella
direzione della Biblioteca civica di Vercelli e dell\'Archivio storico
comunale. Durante la sua direzione vennero ampliati i locali e
modernizzati gli impianti e le attrezzature.\
Aderì all\'Associazione italiana biblioteche fin dalla sua costituzione
(1930) e risulta tra i soci fino all\'interruzione delle attività per la
guerra. Fu anche, dal 1932 e di nuovo nel dopoguerra, ispettore
bibliografico onorario per Vercelli.\
Esponente di primo piano nella cultura vercellese nel ventennio
fascista, fu anche socio effettivo della Deputazione subalpina di storia
patria (nominato nel 1938), membro del Consiglio di amministrazione
dell\'Istituto superiore di magistero del Piemonte (1926-1928) e del
Consiglio universitario piemontese (1928-1930), membro della Commissione
conservatrice dei monumenti e scavi della provincia di Vercelli e
ispettore onorario (dal 1927), vicepresidente e direttore dell\'Istituto
di belle arti e del Museo Leone di Vercelli (dal 1935), oltre che
presidente del Comitato vercellese della Dante Alighieri (1912-1962).\

Nel 1945 lasciò la direzione della Biblioteca e venne sottoposto al
procedimento di epurazione, avendo aderito alla Repubblica sociale per
coerenza con il proprio passato fascista, ma nei suoi confronti non
emersero particolari addebiti. Nel dopoguerra fu anche nominato
commissario del comitato di Vercelli dell\'Istituto per la storia del
Risorgimento.\
Dopo il collocamento a riposo fu nominato archivista dell\'Ospedale
Maggiore di Vercelli, di cui ordinò fino al 1962 l\'archivio storico, e
presidente del Consiglio di amministrazione dell\'Istituto Cavour. Nel
1963 ricevette la medaglia d\'oro per i benemeriti della scuola e della
cultura e venne premiato anche come \"Vercellese dell\'anno\".\
Pubblicò nel 1910 uno studio su *I tipografi vercellesi e trinesi dei
secoli XV e XVI* e poi le edizioni de *Le carte dell\'Archivio
capitolare di Vercelli* (1912-1914, in collaborazione), de *Il libro dei
\"Pacta et conventiones\" del Comune di Vercelli* (1926) e de *I
Biscioni* (1934-1956, poi completata da Rosaldo Ordano), tutte per la
Società storica subalpina, oltre al *Catalogo del Museo lapidario
Bruzza* (1924) e a vari lavori di storia locale basati in genere su
documentazione inedita. La sua opera di più largo interesse, *Vecchia
Vercelli: passeggiate storico-topografiche*, pubblicata a partire dal
1931 in sette volumetti, con la collaborazione di Giuseppe Chicco, è
stata più volte ristampata.\
Al suo nome sono stati intitolati l\'Istituto tecnico industriale di
Vercelli e una via della città.

Alberto Petrucciani

Rosaldo Ordano. *Giulio Cesare Faccio*. (Necrologio). «Bollettino
storico-bibliografico subalpino», 64 (1966), n. 1/2, p. 333.

Celso Rosso. *Giulio Cesare Faccio*. Vercelli: La Sesia, 1991. 89 p.: 1
ritratto.

Alessandro Galante Garrone. *Prefazione*. In: Giulio Cesare Faccio.
*Scritti*, a cura di Maurizio Cassetti, Maria Luisa Faccio, Giovanni
Guaita, Giovanni Rosso. Vercelli: La Sesia, 1991, p. VII-XII.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-01-26, ultimo aggiornamento 2020-04-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/facciogc.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
