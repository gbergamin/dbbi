![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zuffa.jpg){height="240"}

## Zuffa, Mario

(Bologna 24 novembre 1917 -- Rimini 21 gennaio 1979)

Conseguì la laurea in lettere all\'Università di Bologna nel 1940,
allievo di Pericle Ducati ma anche di Roberto Longhi, discutendo una
tesi di archeologia romana. Ottenne poi anche il diploma di paleografia
e archivistica.\
Prese parte alla seconda guerra mondiale.\
Assistente volontario di archeologia all\'Università, dopo la
Liberazione resse la direzione del Museo civico di Bologna, che era
allora connessa all\'insegnamento universitario. Dal 1941 aveva iniziato
a pubblicare apprezzati lavori di archeologia bolognese.\
Dall\'ottobre 1954 fino al 1970 diresse la Biblioteca comunale
Gambalunghiana di Rimini e gli istituti annessi, l\'Archivio storico e
il Museo civico, di cui avviò negli ultimi anni la separazione dalla
Biblioteca. A Rimini si dedicò anche a scavi archeologici e studi di
storia locale.\
Socio dell\'Associazione italiana biblioteche, partecipò ai congressi
nazionali del 1959, del 1961 e del 1965. Nel 1967, chiamato a subentrare
nel Comitato regionale della [Sezione di Bologna, della Romagna e delle
Marche](/aib/stor/sezioni/romagna.htm), per contrasti e dimissioni tra i
membri, declinò la nomina.\
Nel 1962 conseguì la libera docenza di etruscologia e archeologia
italica e dal 1962/63 fu professore incaricato di Etruscologia e
antichità italiche (dal 1970/71 anche di Paletnologia) all\'Università
di Urbino. Collaborò a «Studi etruschi» e a «Studi romagnoli», fu socio
emerito della Deputazione di storia patria per la Romagna e socio
ordinario e membro del Consiglio direttivo dell\'Istituto di studi
etruschi ed italici. Venne insignito della medaglia d\'argento dei
benemeriti della cultura.\

Una scelta dei suoi lavori d\'interesse archeologico è stata raccolta
dopo la sua morte (*Scritti di archeologia*, 1982). Pubblicò anche
scritti di storia del Risorgimento e sulla Biblioteca Gambalunghiana.

Alberto Petrucciani

*Lui, chi è?*  Torino: Editrice torinese, \[1969\], vol. 2, p. 841; 2ª
ed., ivi, \[1971?\], vol. 2, p. 1482.

Guido A. Mansuelli. *Mario Zuffa*. «Studi etruschi», 47 (1979), p.
570-574.

Mario Zuffa. *Scritti di archeologia*. Roma: L\'Erma di Bretschneider,
1982. XXIV, 442 p.: ill., tav. (Studia archaeologica; 33). Contiene
anche: Carlo Bo, *Premessa*, p. VII; Sandro Stucchi, *Presentazione*, p.
IX-XIX; *Bibliografia di Mario Zuffa*, p. XXI-XXIV.

*Culture figurative e materiali tra Emilia e Marche: studi in memoria di
Mario Zuffa*, a cura di Paola Delbianco. \[Rimini\]: Maggioli, 1984. 2
vol. (698 p.): ill. (Collana di Storie e storia; 3-4). Contiene anche
una *Premessa*, firmata La Biblioteca Gambalunghiana, p. 7-8, e la
*Bibliografia di Mario Zuffa*, p. 9-11 (senza notizie biografiche).

Valeria Purcaro. *Zuffa, Mario*. In: *Maestri di ateneo: i docenti
dell\'Università di Urbino nel Novecento*, a cura di Anna Tonelli.
Urbino: Università degli studi di Urbino \"Carlo Bo\", 2013, p. 604-607.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-31, ultimo aggiornamento 2020-04-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zuffa.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
