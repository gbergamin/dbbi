![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](carutti.jpg){height="250"}

## Carutti di Cantogno, Domenico

(Cumiana TO 26 novembre 1821 -- Cumiana TO 4 agosto 1909)

Dopo gli studi secondari a Pinerolo, frequentò i corsi di giurisprudenza
all\'Università di Torino, dal 1838, e poi a Pisa, ma non conseguì la
laurea.\
D\'idee liberali, partecipò nel 1847-1848 a dimostrazioni e proteste a
Torino. Scrittore (novelliere e poeta), giornalista e uomo politico, fu
amico di Gioberti e di Vieusseux.\
Impiegato dal gennaio 1849 al Ministero degli affari esteri del Regno di
Sardegna, ne divenne nel 1859 segretario generale, lasciando l\'incarico
all\'avvento di Rattazzi, nel marzo 1862, per l\'attività diplomatica,
come ambasciatore all\'Aja.\
Passò poi nell\'aprile 1869 al Consiglio di Stato, dove rimase fino al
collocamento a riposo, il 1º febbraio 1889, con il grado di presidente
onorario di sezione.\
Eletto deputato nel 1860 e nuovamente nel 1861, nella VII e nell\'VIII
legislatura, si schierò nella destra; lasciò però il seggio nel marzo
1862 per l\'incarico diplomatico. Tornò in Parlamento nella XI e XII
legislatura (1870-1876), dimettendosi dopo la caduta della Destra. Nel
gennaio 1889 venne nominato senatore. Fu anche per qualche tempo sindaco
di Cumiana, a partire dal 1884.\
Dopo il 1876 si dedicò soprattutto agli studi storici. Fece parte dal
1875 dell\'Accademia dei Lincei, di cui fu anche cancelliere e
segretario della Classe di scienze morali, e ne compilò una breve
storia. Socio della Deputazione di storia patria di Torino dal 1857, ne
fu presidente dal 1884 alla morte. Fu anche membro dell\'Accademia delle
scienze di Torino (dal 1857), della Società romana di storia patria (dal
1885), dell\'Istituto storico italiano (dal 1888, e dal 1890 al 1903
componente della Giunta) e dell\'Accademia della Crusca, socio onorario
della Deputazione di storia patria per le Venezie (dal 1885) e della
Società ligure di storia patria (dal 1896), e fece parte dal 1875 al
1898 del Consiglio superiore degli archivi.\

Storico di Casa Savoia, nel 1879 fu insignito del titolo di barone e dal
1889 incaricato della direzione della [Biblioteca
Reale](/aib/stor/teche/to-rea.htm) di Torino, succedendo a Vincenzo
Promis.\
Nel 1867 e 1868 aveva dedicato due contributi al controverso ruolo di
Panfilo Castaldi e di Laurens Coster nei primordi della stampa.\
Le sue carte sono conservate al Museo storico del Risorgimento di
Torino.

Alberto Petrucciani

Giuseppe Pitré. *Profili biografici di contemporanei italiani*. Palermo:
Stabilimento tipografico di Fr. Lao, 1864, p. 41-45.

Angelo De Gubernatis. *Dizionario biografico degli scrittori
contemporanei*. Firenze: coi tipi dei Successori Le Monnier, 1879, p.
261-262, con un ritratto.

Antonio Manno. *L\'opera cinquantenaria della R. Deputazione di storia
patria di Torino: notizie di fatto storiche, biografiche e
bibliografiche sulla R. Deputazione e sui deputati nel primo mezzo
secolo dalla fondazione*. Torino: Fratelli Bocca, 1884, p. 110, 221-224
(elenco degli scritti).

Telesforo Sarti. *Il Parlamento subalpino e nazionale: profili e cenni
biografici di tutti i deputati e senatori eletti e creati dal 1848 al
1890 (legislature XVI)*. Terni: Tip. editrice dell\'industria, 1890, p.
239-240.

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 1, p. 532-533.

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 199-200.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 275-276 e 71\*.

*Illustri italiani contemporanei: memorie giovanili autobiografiche di
letterati, artisti, scienziati, uomini politici, patrioti e
pubblicisti*, raccolte e corredate di cenni biografici da Onorato Roux.
Vol. 1: *Letterati*. Parte prima. Ed. popolare. Firenze: Bemporad,
\[1908?\], p. 49-61, con un ritratto.

F. N. \[Francesco Novati\]. *Domenico Carutti di Cantogno*. «Archivio
storico lombardo», serie 4ª, anno 36 (1909), vol. 12, p. 271.

Arturo Segre. *Domenico Carutti di Cantogno*. «Miscellanea di storia
italiana», 47 (1913), p. 249-256.

Francesco Poggi. *Domenico Carutti di Cantogno, m. 4 agosto 1909*. «Atti
della Società ligure di storia patria», 49 (1919), n. 1, p. 184-185.

Giovanni Casati. *Dizionario degli scrittori d\'Italia: dalle origini
fino ai viventi*. Vol. 2. Milano: Ghirlanda, \[1929\], p. 79.

Ersilio Michel. *Carutti di Cantogno Domenico*. In: *Dizionario del
Risorgimento nazionale: dalle origini a Roma capitale: fatti e persone.
Vol. 2: Le persone, A-D*. Milano: Vallardi, 1930, p. 577 (riprende in
gran parte il Sarti).

G. Sb. \[Giuseppe Sbodio\]. *Carutti di Cantogno, Domenico*. In:
*Enciclopedia italiana di scienze, lettere ed arti*. Vol. 9. Roma:
Istituto della Enciclopedia italiana, 1931, p. 254 (riprendendo
probabilmente un accenno di Segre, lo indica come direttore della
Biblioteca Reale dal 1879, e questa inesattezza si trova anche in altre
fonti).

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 147.

Ermanno Dervieux. *L\'opera cinquantenaria della R. Deputazione di
storia patria di Torino: notizie di fatto storiche, biografiche e
bibliografiche sulla R. Deputazione e i suoi deputati nel secondo mezzo
secolo dalla fondazione, in occasione del suo centenario*. Torino:
Fratelli Bocca, 1935, p. 156-157 (elenco degli scritti di e su di lui).

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 125 (Enciclopedia biografica e
bibliografica italiana; 38).

Alberto Malatesta. *Ministri, deputati, senatori dal 1848 al 1922*.
Vol. 1. Milano: Istituto editoriale italiano, 1940, p. 216-217
(Enciclopedia biografica e bibliografica italiana; 43), con un ritratto.

Umberto Valente. *Bibliografia di Domenico Carutti*. «Rassegna storica
del Risorgimento», 27 (1940), n. 7/8, p. 758-761.

Francesco Ercole. *Il Risorgimento italiano. Gli uomini politici*.
Vol. 1. Milano: Istituto editoriale italiano, 1941, p. 311 (Enciclopedia
biografica e bibliografica italiana; 42).

Enrico M. Fusco. *Scrittori e idee: dizionario critico della letteratura
italiana*. Torino: SEI, 1956, p. 126.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 234, con un ritratto.

*Dizionario generale degli autori italiani contemporanei*. Firenze:
Vallecchi, 1974, vol. 1, p. 272.

Maria Fubini Leuzzi. [*Carutti di Cantogno,
Domenico*](http://www.treccani.it/enciclopedia/carutti-di-cantogno-domenico_(Dizionario-Biografico)/).
In: *Dizionario biografico degli italiani*. Vol. 21. Roma: Istituto
della Enciclopedia italiana, 1978, p. 21-28, con ulteriori riferimenti
bibliografici.

Luisa Montevecchi. *Carutti di Cantogno, Domenico*. In: *Il Consiglio di
Stato nella storia d\'Italia: le biografie dei magistrati (1861-1948)*,
a cura di Guido Melis. Milano: Giuffrè, 2006, p. 294-300, con elenco
degli scritti e ulteriori riferimenti bibliografici.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 117-118.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-16, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/carutti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
