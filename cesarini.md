![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cesarini.gif){height="250"}

## Cesarini Sforza, Lamberto

(Terlago TN 29 settembre 1864 -- Trento 22 marzo 1941)

Conte, dopo gli studi secondari a Trento si iscrisse alla Facoltà di
lettere e filosofia dell\'Università di Torino nel 1884/85 trasferendosi
nel 1886 all\'Istituto di studi superiori di Firenze, dove si laureò in
lettere nel 1889.\
Insegnò poi nelle scuole secondarie, per un anno a Bivona (Agrigento) e
ad Albenga, quindi dal 1891 al 1901 a Vigevano.\
Tornato a Trento nel 1901, lasciando l\'insegnamento per curare gli
interessi e le proprietà della famiglia, si dedicò a studi di storia
trentina, di toponomastica e linguistica, pubblicando anche articoli
divulgativi nei periodici locali e sostenendo fortemente l\'italianità
del Trentino. Partecipò inoltre alla Pro patria e alla Lega nazionale e
fu presidente dal 1910 al 1912 della Società degli alpinisti
tridentini.\
Aveva mantenuto la cittadinanza italiana, per le origini della famiglia,
e subito prima dell\'intervento italiano nella prima guerra mondiale
riparò a Parma, dove riprese a insegnare all\'Istituto tecnico.\
Rientrato a Trento dopo la fine della guerra, fu eletto presidente della
Società per gli studi trentini nel 1919 e dal 1921 fu anche
rappresentante del Club alpino italiano nella Commissione governativa
per la toponomastica delle nuove province.\
Nominato direttore della [Biblioteca comunale di
Trento](/aib/stor/teche/tn-com.htm) dal gennaio 1920, continuò il
riordinamento e ammodernamento avviato da [Arnaldo
Segarizzi](segarizzi.htm). Curò il trasferimento nella nuova sede
(1921), ottenne il deposito legale delle pubblicazioni stampate nella
provincia, acquisì importanti lasciti soprattutto d\'interesse storico
locale e portò avanti la ricatalogazione dei vecchi fondi.\

Più volte in attrito con il regime fascista (p.es. per aver respinto
l\'imposizione di acquistare l\'*Opera omnia* di D\'Annunzio), fu
collocato a riposo d\'autorità, avendo superato i 65 anni, con il 30
giugno 1933.\
Socio dell\'AIB dalla fondazione (1930) fino almeno al 1934, fu anche
fino alla morte ispettore bibliografico onorario e componente della
commissione per la conservazione dei monumenti, membro attivo di varie
accademie e associazioni (Deputazione veneta tridentina di storia
patria, di cui fu socio effettivo dal 1921, Accademia roveretana degli
Agiati, Istituto per la storia del Risorgimento, Società Dante
Alighieri, Club alpino italiano, Touring club italiano, ecc.) e delle
Consulte araldiche del Veneto e del Trentino.

Alberto Petrucciani

G. \[Giacomo\] Roberti. *Lamberto Cesarini Sforza*. «Archivio veneto»,
71 (1941), p. 192-201, con la *Bibliografia* degli scritti, a cura di
Bruno Emmert.

Luigi Messedaglia. \[*Commemorazione*\]. «Atti / Reale Istituto veneto
di scienze lettere ed arti, Venezia. Parte prima: Verbali e sunti delle
adunanze, commemorazioni, recensioni, relazioni ecc.», 100 (1940/41), p.
99-100. Pubblicato nel 1942.

Adolfo Cetto. *Conte Lamberto Cesarini Sforza*. (I nostri morti). «Studi
trentini di scienze storiche», 23 (1942), n. 1, p. 77-84, con una
fotografia.

Francesco Muzzioli. [*Cesarini Sforza,
Lamberto*](https://www.treccani.it/enciclopedia/lamberto-cesarini-sforza_(Dizionario-Biografico)/).
In: *Dizionario biografico degli italiani*. Vol. 24. Roma: Istituto
della Enciclopedia italiana, 1980, p. 201-202, con ulteriori riferimenti
bibliografici.

*Biblioteca comunale e Archivio storico del Comune di Trento: guida alle
sedi alle sezioni e ai servizi: in occasione dell\'inaugurazione della
rinnovata sede centrale nel palazzo dell\'ex Collegio dei Gesuiti di
Trento*. Trento: Comune di Trento, 2002, p. 29, con una fotografia.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 134 (che lo dice nato il 24 settembre e
morto a Terlago il 21 marzo).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-01-28, ultimo aggiornamento 2021-12-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cesarini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
