![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](piatti.jpg){height="250"}

## Piatti, Rossella

(Napoli 18 aprile 1927 -- Genova 16 ottobre 2017)

Rosa Piatti, che di solito si firmava Rossella e compare anche come
Rosella, conseguì la laurea in lettere nel 1951 presso l\'Università di
Genova con una tesi di etnologia. Dal novembre 1951 alla fine del 1952
svolse un periodo di volontariato presso la Biblioteca universitaria di
Genova e conseguì anche il diploma rilasciato a seguito dei corsi di
preparazione per le biblioteche popolari e scolastiche organizzati dalla
Soprintendenza bibliografica.\
Nel gennaio 1953 cominciò come bibliotecaria avventizia la sua lunga
carriera nel Comune di Genova, riordinando e catalogando i volumi della
Biblioteca Berio, gravemente danneggiata dai bombardamenti della seconda
guerra mondiale. Grazie al lavoro suo e di altre giovani bibliotecarie,
sotto la direzione di [Giuseppe Piersantelli](piersantelli.htm), la
biblioteca fu riaperta al pubblico il 12 maggio 1956.\
Passata di ruolo nel 1960, manifestò presto interesse per il patrimonio
antico della biblioteca, pubblicando un contributo su un prestigioso
codice (*Note su di un Missale Romanum miniato degli inizi del sec.
XVI*, «La Berio», 1962, n. 2) e frequentando corsi di specializzazione
in paleografia, diplomatica e discipline archivistiche a Genova e a
Milano.\
Divenuta responsabile della Sezione Manoscritti, incunaboli e rari,
provvide al restauro di molti volumi antichi ricorrendo a laboratori
specializzati, incrementò le collezioni antiche, incoraggiando le
donazioni di materiale raro e di pregio, e ne curò la valorizzazione
attraverso la catalogazione, soprattutto di carteggi e fondi
manoscritti, la promozione di pubblicazioni e l\'organizzazione di
eventi. Tra questi si ricordano due importanti mostre bibliografiche
realizzate in collaborazione con [Luigi Marchini](marchini.htm),
conservatore onorario della biblioteca: nel 1969 la *Mostra di
manoscritti e libri rari della Biblioteca Berio*, arricchita da una
giornata di studio sui manoscritti, e nel 1976 la *Mostra di legature
dei secoli XV-XIX*, in collaborazione con la Biblioteca universitaria e
l\'Archivio storico comunale. Aperta alle novità tecnologiche, avviò la
riproduzione dei manoscritti su microfilm, fornendo agli utenti un
servizio decisamente innovativo di lettura e fotocopia da microfilm.
Dedicò sempre molta cura alla consulenza al pubblico, con particolare
attenzione per i giovani ricercatori e gli studenti.\

Passata nel 1979 alla direzione di tutte le biblioteche civiche, svolse
un ruolo fondamentale nella progettazione della Berio nella nuova sede
dell\'ex Seminario dei Chierici, dove la biblioteca si sarebbe
trasferita nel 1998, impegnandosi in particolare per assicurare
condizioni ambientali idonee alle collezioni antiche, alle quali fu
dedicato un deposito specifico.\
Dal 1972 al 1989 fu direttore responsabile della rivista «La Berio»,
fondata nel 1961 da Piersantelli, del cui comitato di redazione faceva
parte dalla sua costituzione nel 1966. Diede alla rivista una linea
culturale precisa, dedicando più spazio alla storia del libro e alla
storia locale, con particolare attenzione per il patrimonio antico della
biblioteca.\
Oltre ad articoli sulla rivista «La Berio», pubblicò un contributo su
Giambattista Spotorno, primo prefetto della Biblioteca civica,
presentato nel convegno a lui dedicato (*Giambattista Spotorno
(1788-1844): cultura e colombismo in Liguria nella prima metà
dell\'Ottocento: atti del convegno*, a cura di Leo Morabito, Genova: A
Compagna, 1990).\
Socia dal 1966 al 1989 della Società ligure di storia patria, curò
l\'indice dei periodici della biblioteca sociale, pubblicato negli
«Atti» della Società nel 1965.\
Iscritta all\'Associazione italiana biblioteche per tutto il periodo di
lavoro nelle biblioteche civiche, dal 1953 al 1989, fece parte
del Consiglio direttivo della [Sezione
ligure](/aib/stor/sezioni/lig.htm) dal 1953 al 1957 e partecipò alle sue
attività soprattutto nell\'ambito della conservazione dei fondi librari
antichi.

Laura Malfatto

Laura Malfatto -- Guido Nathan Zazzu. *[In ricordo di Rossella
Piatti](https://riviste.aib.it/index.php/vedianche/article/view/11741)*.
«Vedi anche», 27 (2017), n. 2.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-11-21, ultimo aggiornamento 2020-11-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/piatti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
