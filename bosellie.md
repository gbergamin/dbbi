![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Boselli, Eugenio

(Guiglia di Modena 28 agosto 1842 -- Lucca 6 febbraio 1920)
:::

Arruolatosi volontario nei bersaglieri del Regno di Sardegna
nell\'ottobre 1859, partecipò alla campagna del 1860 nelle Marche e
lasciò l\'esercito nell\'aprile 1861. Visse poi per alcuni anni a Prato
e fu attivo nella Società Luigi Muzzi per l\'educazione del popolo, che
gestiva una biblioteca circolante e una scuola, in cui fu insegnante di
lettere e storia.\
Entrò nella carriera delle biblioteche governative, spinto da Cesare
Correnti, nel dicembre 1868, come volontario alla Biblioteca nazionale
di Firenze, e fu immesso nei ruoli, come aiuto e poi assistente, dal
gennaio 1872.\
Nel luglio 1879 fu trasferito alla Biblioteca Marucelliana e ne resse
per diversi mesi la direzione, nel 1880-1881, quando [Desiderio
Chilovi](chilovi.htm) fu impegnato a Roma col commissario Luigi Cremona
nel riordinamento della Biblioteca Nazionale Vittorio Emanuele II. In
quel periodo frequentò come uditore i corsi dell\'Istituto di studi
superiori di Firenze.\
Nel giugno 1882 fu promosso assistente di prima classe e tornò a
lavorare alla Biblioteca nazionale di Firenze, ottenendo poi nel giugno
1884 il grado di vicebibliotecario. Alla Nazionale si occupò soprattutto
della catalogazione per la *Bibliografia italiana*.\
Nel novembre 1885 fu trasferito alla Biblioteca Medicea Laurenziana e
dal mese successivo alla Biblioteca nazionale di Roma, dove fu
responsabile del prestito e dell\'assistenza agli studiosi. Con la
riforma delle qualifiche fu inquadrato, dal gennaio 1886, nel grado di
sottobibliotecario di prima classe.\
Nell\'aprile 1886 fu trasferito ancora, alla [Biblioteca universitaria
Alessandrina](/aib/stor/teche/rm-uni.htm) di Roma, con l\'incarico della
direzione.\
Nel novembre di quello stesso anno, promosso bibliotecario di 3ª classe,
rinunciò alla proposta di andare a dirigere la Biblioteca universitaria
di Napoli, mentre accettò, probabilmente per ritornare in Toscana, la
direzione della [Biblioteca statale di
Lucca](/aib/stor/teche/lu-sta.htm), di cui prese effettivamente le
consegne, con un ritardo di alcuni mesi dovuto a problemi di salute e
familiari, dal 1º maggio 1887.\
Nella Biblioteca di Lucca trovò una situazione molto arretrata e
disordinata e nella sua lunga direzione, durata fino alla morte, si
dedicò al riordino delle collezioni (compresi i fondi conventuali non
ancora ordinati) e dei cataloghi, avviando fra l\'altro un nuovo
catalogo per soggetto, e a una sistemazione più decorosa dell\'edificio
e dei locali. Per rendere la Biblioteca più adeguata alle esigenze degli
studi provvide a molti acquisti di pubblicazioni moderne, alla creazione
di un settore di consultazione e allo sviluppo del servizio di prestito
interbibliotecario. Realizzò anche il Museo intitolato al giurista
Francesco Carrara, inaugurato nel 1899. Durante la prima guerra mondiale
la Biblioteca ospitò materiale librario sfollato dalle città più vicine
al fronte e anche alcuni impiegati con le loro famiglie.\
Nel giugno 1917 raggiunse finalmente il grado di bibliotecario di prima
classe e nel 1918 fu nominato commendatore.\
A partire dal 1897 e fino almeno al 1911 risulta fra i soci della
Società bibliografica italiana. Fu anche socio ordinario dell\'Accademia
lucchese di scienze, lettere ed arti.\
Pubblicò alcuni scritti biografici o di carattere locale e,
occasionalmente, anche versi.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 179 e 51\*.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 37.

*Eugenio Boselli*. «Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze», n.
225 (mar. 1920), p. xj (che lo dice nato nel 1840).

\[Augusto Boselli\]. *Eugenio Boselli: 28 agosto 1838-6 febbraio 1920*.
Lucca: Tipografia Casini, 1920. 15 p. (che lo indica nato nel 1938,
contrariamente ai Ruoli del Ministero e a quanto dichiarato da lui
stesso).

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 118 (che lo dice nato nel 1840).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 177, con un elenco delle sue
pubblicazioni.

Carla Giunchedi -- Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 101, 110, 111, 181.

Paolo Cecchini. *Eugenio Boselli: un bibliotecario fra Ottocento e
Novecento*, tesi di laurea in Conservazione dei beni culturali,
Università di Pisa, 2005.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 87 (che lo dice nato nel 1840).

\

------------------------------------------------------------------------

[Copyright AIB](/aib/copyright.htm) 2004-01-25, ultimo aggiornamento
2005-04-03, a cura di [Simonetta Buttò](/aib/redazione3.htm) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/bosellie.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::
