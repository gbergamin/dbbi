![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](michelini.jpg){height="250"}

## Michelini Tocci, Luigi

(Cagli PS 28 aprile 1910 -- Roma 15 febbraio 2000)

Studiò all\'Istituto Massimo di Roma e poi dal 1928 alla Facoltà di
lettere e filosofia dell\'Università di Roma, dove si laureò nel 1933
con una tesi su Léon Bloy. Allievo di Pietro Paolo Trompeo, pubblicò in
seguito alcuni lavori relativi alla cultura francese tra Otto e
Novecento.\
Giovanissimo, diresse dal febbraio 1930 la Biblioteca comunale di Cagli,
adoperandosi per la sua ripresa e provvedendo ad acquisti di materiale
moderno. Nel 1930 pubblicò uno studio su un manoscritto dell\'*Eneide*
posseduto dalla biblioteca stessa. Nel 1932 trascorse un periodo in
Ungheria, con una borsa di studio.\
Diresse poi dall\'ottobre 1934 fino al 1944, succedendo per concorso a
[Ettore Viterbo](viterbo.htm), la Biblioteca Oliveriana di Pesaro, e
curò anche il medagliere annesso al Museo. Durante la sua energica e
competente direzione la Biblioteca, che si trovava in condizioni molto
degradate quanto a locali, aggiornamento delle raccolte e
organizzazione, fu trasferita e riorganizzata nella nuova sede in
Palazzo Almerici, inaugurata nell\'agosto 1936 insieme alla I Mostra
bibliografica marchigiana, di cui curò anche il catalogo. Avviò nuovi
cataloghi a schede per autori e per soggetti, acquisì in deposito
l\'Archivio storico del Comune e diede notevole impulso alla frequenza
del pubblico, in precedenza molto scarso.\
Nel 1935 fu nominato ispettore bibliografico onorario per le biblioteche
della provincia di Pesaro e nel 1936 si tenne presso la Biblioteca il
Corso di preparazione per le biblioteche popolari e scolastiche della
Soprintendenza bibliografica per la Romagna e le Marche.\
Nel novembre 1944 entrò alla Biblioteca apostolica vaticana con un
incarico temporaneo di collaborazione, relativo al medagliere
pontificio. Nel novembre 1949 fu nominato assistente di ruolo, con
l\'incarico della catalogazione degli incunaboli, e dal luglio 1959
responsabile del Gabinetto numismatico della Biblioteca, con la
qualifica di scrittore.\

Nel 1978 fu nominato anche capo della sezione Oggetti d\'arte della
Biblioteca vaticana. Venne collocato a riposo dal 1º maggio 1980 ma
continuò a collaborare con la Biblioteca per una decina d\'anni.\
Oltre a lavorare sul materiale numismatico (su cui pubblicò nel 1965
un\'ampia monografia) si dedicò anche alla descrizione di manoscritti,
soprattutto codici miniati del Rinascimento, e alla catalogazione della
ricca raccolta di incunaboli, completata poi da W. J. Sheehan. Curò
inoltre mostre importanti come quelle sulla Miniatura del Rinascimento
(1950), sulla Bibbia (1972), per il quinto centenario della Biblioteca
(1975) e sulle legature papali (1977).\
Insegnò Storia del libro e delle biblioteche alla Scuola vaticana di
biblioteconomia, dal 1953, e Storia della miniatura alla Scuola vaticana
di paleografia, diplomatica e archivistica, dal 1968 al 1974.\
Partecipò nel 1931 al primo Congresso dell\'Associazione dei
bibliotecari italiani ma non compare negli elenchi dei soci fino
all\'interruzione dell\'attività per la guerra. Negli anni Cinquanta fu
socio della Sezione Lazio.\
Fu anche socio ordinario della Società romana di storia patria (dal
1973), della Pontificia Accademia romana di archeologia (corrispondente
dal 1966, effettivo dal 1971), di cui fu segretario dal 1971 al 1979, e
di altri sodalizi accademici.\
Tra le sue numerose pubblicazioni hanno particolare rilievo gli studi su
Federico da Montefeltro e la sua biblioteca e il contributo sugli
*Incunaboli sconosciuti e incunaboli mal conosciuti della Biblioteca
Vaticana* (1964). Si occupò anche dell\'arte e dell\'architettura di
Urbino e del Montefeltro.

Alberto Petrucciani

Marco Buonocore. *Luigi Michelini Tocci (1910-2000)*. «Atti della
Pontificia Accademia romana di archeologia. Rendiconti», 72 (1999/2000),
p. 351-354. Pubblicato nel 2001.

Paolo Vian. *Bio-bibliografia di Luigi Michelini Tocci (1910-2000)*.
«Miscellanea Bibliothecae Apostolicae Vaticanae», 9 (2002), p. 501-525
(con l\'elenco degli scritti).

Erminia Michelini Tocci. [*Ricordo di Luigi Michelini Tocci, umanista e
letterato*](http://unilitacagli.blogspot.com/2009/11/ricordo-di-luigi-michelini-tocci.html).
23 novembre 2009.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-19, ultimo aggiornamento 2021-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/michelini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
