![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](maracchi.jpg){height="250"}

## Maracchi Biagiarelli, Berta

(Firenze 6 luglio 1908 -- Firenze 15 febbraio 2000)

Dopo gli studi classici al Liceo Dante di Firenze, si iscrisse alla
Facoltà di lettere e filosofia e conseguì la laurea in lettere nel
novembre 1930 con una tesi di storia dell\'arte, dal titolo
*Ricostruzione critica della personalità di Jacopo del Sellaio*,
relatore Mario Salmi, da cui trasse poi alcune pubblicazioni.
All\'inizio del 1933 si iscrisse alla Scuola speciale per bibliotecari e
archivisti paleografi dell\'Università di Firenze dove, ammessa al
secondo anno del percorso biblioteconomico, frequentò le lezioni di
[Enrico Rostagno](rostagno.htm) e [Carlo Battisti](battisti.htm), ma
senza conseguire il diploma.\
Entrata nei ruoli delle biblioteche governative per concorso come
bibliotecario aggiunto dal 1º luglio 1934, destinata alla Biblioteca
nazionale centrale di Firenze, lavorò nel settore dei manoscritti e rari
e si occupò in particolare della catalogazione del fondo Palatino. Si
segnalò subito per la sua competenza nella catalogazione degli
incunaboli, come testimonia il saggio su *La prima edizione
dell\'\"Ugieri il danese\" (Venezia, Luca di Domenico, 1480)*, uscito su
«La bibliofilia» nel 1950, che segnò anche l\'inizio della sua
collaborazione e della lunga amicizia con il direttore della rivista,
Roberto Ridolfi (curerà poi, insieme a Dennis E. Rhodes, la raccolta di
studi pubblicata in suo onore nel 1973). Nel 1953 pubblicò il quarto
fascicolo del *Catalogo dei manoscritti panciatichiani della Biblioteca
nazionale centrale di Firenze*, completando così il lavoro da tempo
interrotto.\
Promossa direttore di biblioteca di 3ª classe nel maggio 1954, l\'anno
successivo le fu conferita la direzione della [Biblioteca Medicea
Laurenziana](/aib/stor/teche/fi-lau.htm), nella quale trovò una
situazione molto critica dal punto di vista delle condizioni dei locali
e del personale. Il suo tentativo di rilancio venne tuttavia presto
interrotto per la nomina a direttrice, nell\'ottobre 1956, della
[Biblioteca Riccardiana](/aib/stor/teche/fi-ric.htm), dove rimase fino
al 1967.\
L\'esperienza di direzione della Riccardiana si rivelò fondamentale nel
suo percorso professionale: risolti gli urgenti problemi conservativi
riguardanti le scaffalature in legno e una parte delle collezioni più
antiche, nonostante le modestissime dotazioni, riuscì in pochi anni a
dotare la biblioteca di un catalogo aggiornato per autori e titoli e ad
avviare quello per soggetti, aggiornando le collezioni e gli apparati
per la consultazione secondo criteri di coerenza con le raccolte
storiche, delle quali avviò importanti lavori di riordino e
catalogazione, molti dei quali condotti in prima persona: dal carteggio
di Renato Fucini e dal catalogo speciale degli incunaboli ad altri fondi
manoscritti. Molto attenta anche al mondo antiquario, riuscì a ottenere
l\'acquisto di un manoscritto delle opere di Virgilio (Ms 492).\

Nello stesso periodo si trovò a organizzare *ex novo* il servizio al
pubblico e la gestione delle collezioni della Biblioteca Moreniana, di
diversa appartenenza amministrativa, ma collegata alla Riccardiana dal
1943 sulla base di un accordo tra il Ministero e la Provincia di
Firenze. Anche in questa Biblioteca, grazie alla collaborazione con
l\'amministrazione provinciale, vennero allestiti nuovi locali per il
pubblico, accresciute le raccolte e creati i minimi strumenti
catalografici. Curò il catalogo dei manoscritti del fondo Bigazzi,
pubblicato a fascicoli nel 1977.\
L\'ultimo anno della sua direzione in Riccardiana fu quasi completamente
dedicato agli interventi di recupero delle collezioni della Biblioteca
Moreniana danneggiate dall\'alluvione del 4 novembre e soprattutto
all\'organizzazione e gestione, nei primi mesi del 1967, del servizio di
prestito interbibliotecario e di consultazione nei locali di via de\'
Ginori (rimasti indenni) dei materiali provenienti dalle altre
biblioteche fiorentine gravemente colpite.\
Nel giugno 1967 le fu di nuovo assegnata la direzione della Biblioteca
Medicea Laurenziana, dove rimase fino al collocamento a riposo, nel
1973, distinguendosi per capacità gestionali, attenzione alla
conservazione dei locali e delle raccolte, impegno nella politica degli
acquisti e conduzione di importanti studi bibliografici, riguardanti
soprattutto la produzione a stampa del XV secolo e i manoscritti, non
solo di età umanistica.\
Socia dell\'Associazione italiana biblioteche almeno dal 1936, partecipò
a parecchi suoi congressi in quel periodo e poi negli anni Cinquanta e
Sessanta. Eletta nel 1967 nel [Comitato
regionale](/aib/stor/sezioni/tos.htm) della Toscana, subentrò nel 1968
come presidente a [Luigi Crocetti](crocetti.htm); rieletta nel 1969,
diede le dimissioni dopo la prima riunione.

Tiziana Stagi

*Chi è?: dizionario biografico degli italiani d\'oggi*. 7ª ed. Roma:
Filippo Scarano, 1961, p. 408.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2022-10-23, ultimo aggiornamento 2023-01-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/maracchi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
