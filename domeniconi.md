![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](domeniconi.jpg){height="200"}

## Domeniconi, Antonio

(Cesena FO 5 maggio 1913 -- Berlino 7 giugno 1968)

Dopo la laurea in lettere, conseguita nel giugno 1937 all\'Università di
Bologna con una tesi su *La giovinezza di Jacob Burckhardt*, ottenne
delle borse di studio per perfezionarsi in lingua e letteratura tedesca
a Berlino e a Vienna. Lavorò poi per alcuni anni come traduttore per
diversi editori.\
Nel 1945 fu assunto come bibliotecario alla Biblioteca comunale
Malatestiana di Cesena, di cui divenne vicedirettore nel 1950 e di cui
resse anche, in vari periodi, la direzione. In particolare ebbe un ruolo
di primo piano nelle celebrazioni del quinto centenario della fondazione
della Biblioteca (1956). Dall\'ottobre 1950 al 1959 fu anche direttore
dell\'Archivio storico del Comune, di cui compilò un nuovo inventario e
uno schedario per materie. Si occupò inoltre, nel 1954-1955,
dell\'Archivio notarile.\
Nel 1959, in seguito a concorso per titoli ed esami, fu nominato
direttore della Biblioteca civica Cesare Battisti di Bolzano, dove va
ascritta a suo merito la creazione di biblioteche succursali nei
quartieri della città e l\'attiva propaganda intesa a far sì che nella
regione sorgessero molte biblioteche bilingui.\
Fu anche ispettore bibliografico onorario, prima per la provincia di
Forlì e poi per quella di Bolzano.\

Socio dell\'Associazione italiana biblioteche dal dopoguerra, ebbe un
largo ruolo nell\'organizzazione dei congressi di Cesena (1954) e di
Bolzano e Merano (1965), nel corso del quale presentò una relazione, in
collaborazione con Rudolf Melchiori, su *La legatura senza filo:
tecnica, materiali, applicazioni*. Dal 1961 alla morte fece parte del
Comitato regionale della [Sezione del Veneto occidentale, Trentino e
Alto Adige](/aib/stor/sezioni/ven-oc.htm).\
Fu anche membro della Società di studi romagnoli (consigliere dal 1959
al 1968) e pubblicò vari scritti, soprattutto sulla Biblioteca
Malatestiana o di storia locale.\
Le sue carte di lavoro sono state donate dalla vedova alla Biblioteca
Malatestiana.

Giorgio De Gregori

Augusto Campana. *Ricordo di Antonio Domeniconi*. «Il cristallo», 10
(1968), n. 2, p. 7-13. Poi: Augusto Campana, *Antonio Domeniconi*, in
*Profili e ricordi*, Padova: Antenore, 1996, p. 123-129, e *Omaggio ad
Augusto Campana*, a cura di Cino Pedrelli, Cesena: Società di studi
romagnoli, 2003, p. 483-489.

g\. b. \[Giovanni Bellini?\]. *Antonio Domeniconi*. «Accademie e
biblioteche d\'Italia», 37 (1969), n. 1, p. 85-86.

e\. a. \[Ettore Apollonj\]. *\... Ricordiamo*. «Almanacco dei
bibliotecari italiani», 1969, p. 110-111: 111.

*Studi in ricordo di Antonio Domeniconi*. «Studi romagnoli», 30 (1979),
p. 59-83. Contiene: Giuseppe Rabotti, *Antonio Domeniconi archivista a
Cesena*, p. 61-67; Claudio Riva, *Gli inediti di Antonio Domeniconi*, p.
69-83. Pubblicato nel 1983.

*Per Antonio Domeniconi*, a cura di Claudio Riva. Fascicolo monografico
di «Romagna arte e storia», n. 37 (gen.-apr. 1993). Contiene: Piero
Lucchi, *Domeniconi e la Malatestiana: appunti per una biografia*; Cino
Pedrelli, *Bibliografia degli scritti di Antonio Domeniconi*; Antonio
Domeniconi, *Lo scrittorio malatestiano*, a cura di Lorenzo Baldacchini;
Claudio Riva, *Rinvenimento e traslazione dei resti di Malatesta
Novello*.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 76 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 172-173 (con sviste e inesattezze).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/domeniconi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
