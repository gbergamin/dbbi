![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](barberi.jpg){height="250"}

## Barberi, Francesco

(Roma 28 giugno 1905 -- Roma 16 febbraio 1988)

Dopo il diploma al Liceo classico \"Terenzio Mamiani\" si laureò in
lettere all\'Università di Roma nel luglio 1929 con una tesi in
letteratura greca su san Gregorio Nazianzeno, discussa con Nicola Festa.
Terminato il servizio militare come allievo ufficiale di fanteria nel
settembre del 1930, insegnò per breve tempo latino e greco in una scuola
privata romana per poi optare, nell\'ottobre del 1931, per una
collaborazione con l\'Istituto nazionale di studi romani, per lavori
bibliografici e di catalogazione, che lo introdusse nel Gruppo dei
romanisti che si riuniva alla trattoria \"La cisterna\" in Trastevere.\
Vincitore del concorso per bibliotecari bandito nel 1932, dal 16
febbraio 1933 prese servizio alla Biblioteca nazionale centrale di
Firenze, dove fu inizialmente assegnato alla compilazione del
«Bollettino delle pubblicazioni italiane ricevute per diritto di stampa»
sotto la guida di Enrico Jahier, ampliando poi i suoi interessi verso i
documenti più antichi, a stampa e manoscritti.\
Nel settembre 1935 fu chiamato a dirigere la Soprintendenza
bibliografica per la Puglia e la Lucania, ormai autonoma dalla
Biblioteca universitaria di Napoli, con sede presso la Biblioteca
consorziale di Bari. Vi rimase fino all\'estate del 1943, affrontando le
difficoltà organizzative, logistiche ed economiche del nuovo ufficio,
compiendo numerose ispezioni nella vastissima circoscrizione di
competenza, promuovendo l\'istituzione di biblioteche nei comuni e la
formazione del personale, e lottando per la migliore definizione del
ruolo del soprintendente presso le amministrazioni locali. Segnalò al
Ministero numerose istituzioni locali meritevoli di un sussidio statale
per la catalogazione, la conservazione e il restauro del materiale
librario e venne in contatto con i migliori bibliotecari pugliesi e
lucani e con gli intellettuali antifascisti che frequentavano la
libreria Laterza o erano confinati in Basilicata per motivi politici.\
Promosso bibliotecario nel 1938, superò le prove d\'esame per il
passaggio a bibliotecario capo nel 1941, nel pieno delle difficili
operazioni di ricovero dei materiali librari di pregio conservati nelle
biblioteche del territorio, presentando una dissertazione su *Paolo
Manuzio e la Stamperia del Popolo romano* (Roma 1942).\
Impossibilitato a rientrare a Bari da Roma nel settembre del 1943, il 21
ottobre venne assegnato provvisoriamente alla Biblioteca universitaria
Alessandrina, fino a che, con il 1º settembre 1944, fu chiamato a
dirigere la [Biblioteca Angelica](/aib/stor/teche/rm-ang.htm), dove poté
riprendere i suoi studi storici e bibliologici e avviare una profonda
riflessione sulla biblioteca pubblica e sulla storia delle biblioteche
italiane a partire dall\'Unità.\

Promosso bibliotecario direttore nel 1947, nel giugno 1949 ebbe la
possibilità di compiere un viaggio di studio a Edimburgo per seguire un
corso per bibliotecari organizzato dal British Council; poi nel 1952
ottenne una borsa di studio di tre mesi alla School of Library Services
della Columbia University di New York.\
Dal febbraio 1952 assunse le funzioni di ispettore superiore
bibliografico presso il Ministero della pubblica istruzione. Nello
stesso anno divenne professore incaricato di Tecnica dei cataloghi, e
poi di Bibliologia, presso la Scuola speciale per archivisti e
bibliotecari dell\'Università di Roma, dove insegnò fino al 1975.\
Promosso nel dicembre 1959 direttore di biblioteca di 1ª classe,
dall\'aprile 1962 divenne ispettore generale bibliografico. In questa
veste si occupò della ricerca di una nuova sede per la Biblioteca
nazionale centrale di Roma, delle difficoltà organizzative del Centro
nazionale per il catalogo unico e della revisione del codice di
catalogazione del 1956, che portò alla pubblicazione delle *Regole
italiane di catalogazione per autore* nel 1979. Fu collocato a riposo
dal º luglio 1970.\
Socio dell\'Associazione italiana biblioteche dal 1934 e impegnato fin
dal 1944 nella sua ricostruzione su basi democratiche, fu eletto
segretario nazionale nel primo [Consiglio
direttivo](/aib/stor/cariche51.htm) e mantenne l\'incarico dal 1951 fino
al 1957; fu anche il primo direttore del «Bollettino d\'informazioni»,
nel 1961-1967 e successivamente nel 1971-1973, e nel 1981 fu nominato
socio d\'onore.\
Nel 1970 fu insignito della medaglia d\'oro per i benemeriti della
scuola, della cultura e dell\'arte.\
La sua ricca bibliografia si incentra soprattutto sulla storia del libro
e delle biblioteche, sulla catalogazione, la conservazione e il restauro
del libro, la formazione professionale del bibliotecario (*Biblioteca e
bibliotecario*, Bologna, 1967; *Profilo storico del libro*, Roma 1973;
*Biblioteche in Italia: saggi e conversazioni*, Firenze 1981; *Per una
storia del libro: profili, note, ricerche*, Roma 1981). Fra i suoi
scritti non professionali, di aneddotica romana e di genere diaristico e
memorialistico, si ricordano le *Schede di un bibliotecario: 1933-1975*
(Roma 1984) e *Sotto le armi: diario 1929-1930* (Roma 1988).).

Simonetta Buttò

*Studi di biblioteconomia e storia del libro in onore di Francesco
Barberi*. Roma: Associazione italiana biblioteche, 1976. XV, 647 p.: 1
ritratto. Contiene anche: Silvia Curi Nicolardi, *Bibliografia degli
scritti di Francesco Barberi*, p. 9-18.

Giorgio De Gregori. *Profilo di Francesco Barberi*. «Bollettino
d\'informazioni AIB», 28 (1988), n. 4, p. 383-394.

Diego Maltese. *Ricordo di Barberi*. «Bollettino d\'informazioni AIB»,
28 (1988), n. 4, p. 395-397.

Lorenzo Baldacchini. *Barberi intellettuale bibliotecario*. «Bollettino
d\'informazioni AIB», 28 (1988), n. 4, p. 399-401.

Valentino Romani. *Francesco Barberi (1905-1988)*. «Archivio della
Società romana di storia patria», 111 (1988), p. 473-478, con elenco
degli scritti.

Giovanni Solimine. *Ricordo di Francesco Barberi*. In: Francesco
Barberi. *Paesaggio pugliese, 1940*. Foggia: Amministrazione provinciale
di Capitanata: Associazione italiana biblioteche, Sezione pugliese,
1988, p. 5-8. Pubblicato anche in «La Capitanata», 21/22 (1984-1985),
parte 1ª, p. 1-27.

*Per Francesco Barberi: atti della giornata di studio, 16 febbraio
1989*. Roma: presso la Società alla Biblioteca Vallicelliana, 1989. VI,
78 p.: 1 ritratto.

Nello Vian. *Francesco Barberi, bibliotecario romano*. «Strenna dei
romanisti», 1989, p. 609-617.

*Francesco Barberi \"intellettuale bibliotecario\": anche l\'Abruzzo lo
ricorda*. «Biblioteche d\'Abruzzo», n. 9 (apr. 1989), p. 3.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 27-29 (voce di Giorgio De Gregori).

Gruppo dei romanisti. *Romanisti di ieri: sommario di notizie
bibliografiche dei soci scomparsi fino al 2002*, redatto a cura di
Manlio Barberito, Umberto Mariotti Bianchi, Antonio Martini ed Armando
Ravaglioli. \[Roma\]: Gruppo dei romanisti, 2002, p. 15.

*[Francesco Barberi: l\'eredità di un bibliotecario del Novecento: atti
del convegno (Roma, 5-6 giugno
2006)](/negozio-aib/pubblicazioni/francesco-barberi-leredita-di-un-bibliotecario-del-novecento/)*,
a cura di Lorenzo Baldacchini. Roma: Associazione italiana biblioteche,
2007. 221 p.: ill. Contiene: Lorenzo Baldacchini, *Introduzione*, p.
7-8; Luciano Scala, *Saluto*, p. 27-30; Mauro Guerrini, *Saluto*, p. 31;
Alberto Petrucciani, *Un bibliotecario e le sue carte*, p. 33-45 (in
appendice: *Carte di Francesco Barberi nell\'Archivio storico
dell\'AIB*, p. 46-55); Simonetta Buttò, *Da Luigi De Gregori a Francesco
Barberi: un\'eredità sottintesa*, p. 57-73; Rossano De Laurentiis -
Mauro Guerrini - Roberto Ventura, *Barberi intellettuale bibliotecario:
riflessioni sulle sue* Schede, p. 75-88; Marina Panetta, *Francesco
Barberi e gli anni dell\'Angelica (1944-1952)*, p. 89-101 (in appendice:
*Acquisti e doni in Biblioteca Angelica negli anni della direzione
Barberi (1944-1952)*, a cura di Chiara Faia, p. 102-107); Giovanni
Solimine, *L\'esperienza di soprintendente bibliografico*, p. 109-117;
Fulvio Stacchetti, *Biblioteche \"per il popolo romano\" da Francesco
Barberi ai nostri giorni: itinerario cronologico e prospettive di
sviluppo*, p. 119-131; Paolo Traniello, *Barberi e la \"crisi secolare\"
delle biblioteche italiane*, p. 133-143; Valentino Romani, *Tra
bibliologia e impegno civile*, p. 145-153; Carlo Revelli, *Un
bibliotecario \"a tutto tondo\": Barberi e la Commissione RICA*, p.
155-160; Lorenzo Baldacchini, *Gli annali tipografici in Italia e
l\'eredità di Barberi*, p. 161-170; Sandro Bulgarelli, *Testimonianza
per un Maestro*, p. 171-174; Silvia Salvi, *La bibliografia di Francesco
Barberi e la sua eredità*, p. 175-185 (in appendice: *Bibliografia
aggiornata degli scritti di Francesco Barberi*, a cura di Silvia Salvi,
p. 186-210); Marco Santoro, *Conclusioni*, p. 211-217.

Diego Maltese. *Trent\'anni di corrispondenza con Francesco Barberi*.
«Bollettino AIB», 47 (2007). n. 4, p. 435-449, e 48 (2008), n. 1, p.
9-23.

Chiara Faia. *Il contributo di Francesco Barberi al restauro librario:
un impegno teorico e tecnico di grande attualità*. «Biblioteche oggi»,
27 (2009), n. 4, p. 13-20: ill.

Simonetta Buttò. *Francesco Barberi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 45-56.

Simona Turbanti. *Per la storia dell\'insegnamento della catalogazione:
le carte Barberi e Maltese nell\'archivio dell\'Associazione italiana
biblioteche*. «Nuovi annali della Scuola speciale per archivisti e
bibliotecari», 30 (2016), p. 191-217: ill.

Vittorio Ponzani. *Francesco Barberi, la Puglia e i bibliotecari
pugliesi*. In: *Biblioteche ieri, oggi e domani: XX Workshop Teca del
Mediterraneo: Bari, 6 giugno 2019*, a cura di Vittorio Ponzani. Roma:
Associazione italiana biblioteche; Bari: Consiglio regionale della
Puglia, 2020, p. 119-131, con due fotografie.

Antonella Trombone. *Teresa Motta: una bibliotecaria e \"un anno di
vicende memorabili\"*, con lettere inedite di Francesco Barberi e Manlio
Rossi-Doria (1943-1949), presentazione di Alberto Petrucciani. Rionero
in Vulture: Calice, 2020. 161 p.: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/barberi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
