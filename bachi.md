![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bachi.jpg){height="250"}

## Bachi, Riccardo

(Torino 11 giugno 1875 -- Roma 11 gennaio 1951)

Dopo gli studi di ragioneria a Torino si diplomò alla Scuola superiore
di commercio di Venezia in ragioneria, nel 1896, e in lingua e
letteratura francese, nel 1897. Insegnò per breve tempo ad Arcevia, nel
1896, e poi per tre anni all\'Istituto tecnico pareggiato di Vicenza.\
Tornato a Torino nel 1900 come vincitore del concorso per segretario
capo del Museo industriale, si inserì negli ambienti economici e
amministrativi, iniziando a collaborare a varie riviste, tra le quali
«La riforma sociale» di Luigi Einaudi e la «Critica sociale».\
Nel 1904 si trasferì a Roma alla direzione dell\'Ufficio del lavoro del
Ministero di agricoltura, industria e commercio, dove curò la redazione
del «Bollettino dell\'Ufficio del lavoro» e di indagini statistiche.\
Nel 1908 (di ruolo dal 1º febbraio 1909) passò a dirigere la Biblioteca
del Ministero di agricoltura, industria e commercio, allora la maggiore
tra quelle dei dicasteri, di cui sviluppò le raccolte nel campo delle
scienze economiche e sociali e le attività. Dal 1910 curò una rassegna
annuale della vita economica («L\'Italia economica nell\'anno 1909\...»)
e nel 1912 iniziò la pubblicazione del «Bollettino della Biblioteca».
Pubblicò inoltre quattro supplementi al catalogo sistematico a stampa
della Biblioteca, ampliandone la classificazione per materia.\
Conseguita nel 1910 la libera docenza, nel 1915 fu nominato professore
di statistica all\'Università di Macerata, di cui divenne in seguito
anche rettore. Si trasferì poi a insegnare economia politica
all\'Università di Parma (dal 1924), scienza delle finanze
all\'Università di Genova (nel 1926) e poi ancora economia politica a
Roma, all\'Istituto di scienze economiche e commerciali, dal 1927.\
Nel 1929 partecipò al primo Congresso mondiale delle biblioteche e di
bibliografia.\

Costretto dalle leggi razziali ad abbandonare l\'insegnamento (e poi
incluso nell\'elenco degli *Autori le cui opere non sono gradite in
Italia*), emigrò nel settembre 1939 in Palestina, dove era già stato in
visita nel 1928, dando il suo contributo allo sviluppo delle comunità di
ebrei immigrati e insegnando dal 1940 al 1946 alla Hebrew University di
Tel Aviv.\
Rientrò in Italia nel 1946, riprendendo l\'insegnamento universitario a
Roma ma dedicandosi anche a studi di storia dell\'ebraismo.\
Fu autore di numerose importanti pubblicazioni su temi di economia e
finanza oltre che di storia economica e bancaria.\
Fece parte dell\'Accademia dei Lincei (corrispondente dal 1935, poi
radiato in quanto ebreo, reintegrato nel 1945 e nominato socio nazionale
nel 1947), dell\'Istituto internazionale di statistica, della Royal
Economic Society di Londra, dell\'Accademia delle scienze di Torino e di
altre società scientifiche.

Alberto Petrucciani

Franco Bonelli. *[Bachi,
Riccardo](http://www.treccani.it/enciclopedia/riccardo-bachi_(Dizionario-Biografico)/)*.
In: *Dizionario biografico degli italiani*. Vol. 5. Roma: Istituto della
Enciclopedia italiana, 1963, p. 48-53, con ulteriori riferimenti
bibliografici.

Guido Melis. *Organizzazione del sapere e cultura dell\'amministrazione:
le biblioteche dei ministeri*. In: *Le biblioteche dell\'amministrazione
centrale dello Stato italiano*, a cura di Madel Crasta, Sandro
Bulgarelli, Patrizia Valentini. Roma: Associazione italiana biblioteche,
1990, p. 28-30.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-10-15, ultimo aggiornamento 2021-01-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bachi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
