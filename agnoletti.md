![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Agnoletti, Bice (Beatrice Agnoletti Fusconi Wildt)

(Firenze 2 giugno 1876 -- Firenze 25 settembre 1963)
:::

Sorella dello scrittore e giornalista Fernando Agnoletti Fusconi
(1875-1933) e di Clotilde (moglie del professor Paolo Enriques e madre
di Anna Maria ed Enzo Enriques Agnoletti), si laureò in lettere con
Guido Mazzoni all\'Istituto di studi superiori pratici e di
perfezionamento di Firenze nel dicembre 1900.\
Nel 1902 vinse il concorso per sottobibliotecario reggente nelle
biblioteche governative, classificandosi quarta dietro [Luigi De
Gregori](degregori.htm), Dino Provenzal e [Maria Belsani](belsani.htm),
e iniziò la carriera il 1º maggio 1903 presso la Biblioteca nazionale
Marciana di Venezia.\
Su sua richiesta, fu trasferita il 1º agosto 1903 alla Biblioteca
nazionale centrale di Firenze, potendo così riunirsi alla famiglia. Al
termine del primo anno di servizio venne inquadrata in ruolo come
sottobibliotecaria di 4ª classe.\
La sua carriera nelle biblioteche governative fu molto breve e si
concluse pochi mesi dopo con la rinuncia all\'impiego, dal 16 agosto
1904: in quel mese, infatti, sposò Hermann Wildt (1852-1932), medico di
corte e direttore di un ospedale europeo al Cairo, andando a risiedere
con lui in Egitto. Dal matrimonio ebbe, a quanto pare, due figli, Paul
(morto nel 1906 di pochi giorni) e Hans (1908?-1987).\
La Biblioteca nazionale centrale di Firenze conserva due sue cordiali
lettere a [Desiderio Chilovi](chilovi.htm), la prima da Venezia al
momento del desiderato trasferimento a Firenze e la seconda dall\'Egitto
con gli auguri per il 70º compleanno del bibliotecario trentino, pochi
giorni prima della sua morte.\
Nel 1901, per i tipi della Seeber, aveva pubblicato a Firenze la sua
tesi di laurea (*Alessandro Braccesi: contributo alla storia
dell\'umanesimo e della poesia volgare*), che venne recensita con
apprezzamento da Rodolfo Renier sul «Giornale storico della letteratura
italiana» (vol. 39, 1902, p. 128-130), come lavoro «accurato, sensato e
disinvolto», che meritava «encomio intero ed incondizionato» per la
parte biografica basata su ampie ricerche d\'archivio.\
È sepolta col marito e il primo figlio al Cimitero protestante degli
Allori di Firenze.

Elisabetta Francioni

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-12-29, ultimo aggiornamento 2021-01-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/agnoletti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
