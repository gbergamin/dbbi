![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](vigarani.jpg)

## Vigarani, Guido

(Campogalliano MO 16 settembre 1927 -- Modena 23 febbraio 2012)

Laureato in lettere classiche all\'Università di Bologna nel 1959, con
una tesi su Pascoli (relatore Francesco Flora), conseguì nel 1965 il
diploma di archivistica, paleografia e diplomatica all\'Archivio di
Stato di Modena (forse poi anche quello della Scuola Vaticana) e nel
1967 quello di bibliotecario all\'Università di Roma.\
Sacerdote, ordinato il 18 maggio 1950, fu per breve tempo vicario
parrocchiale a Pavullo, poi cooperatore in altre parrocchie.\
Abilitato all\'insegnamento di latino e greco nei licei, insegnò dal
1951 al 1959 nel Seminario di Nonantola e poi dal 1960 al 1999 nel Liceo
diocesano di Modena, di cui fu anche preside dal 1967 al 1985.\
Per molti anni, dal 1960, diresse la Biblioteca del Seminario
metropolitano, di cui completò la catalogazione e fece avviare il
riversamento dei dati in formato elettronico.\
Dal 1981 al 2011 fu bibliotecario e archivista diocesano e capitolare, e
come direttore dell\'Archivio capitolare del Duomo ne rinnovò la sede e
riordinò il suo patrimonio documentario per rendendo accessibile agli
studiosi. Dal 1985 fu anche canonico della Cattedrale di Modena.\
Socio dell\'Associazione italiana biblioteche almeno dal 1961, pur con
qualche interruzione, si era iscritto anche all\'Albo professionale. Nel
2001 era stato nominato socio corrispondente dell\'Accademia di scienze,
lettere e arti di Modena.\
Coltivò anche gli studi biblici e quelli di storia ecclesiastica e
locale, pubblicando alcuni lavori sul Duomo di Modena e l\'Archivio
capitolare.

Alberto Petrucciani

Francesco Barbieri -- Ferdinando Taddei. *L\'Accademia nazionale di
scienze, lettere e arti di Modena dalle origini (1683) al 2005. Tomo 1:
La storia e i soci*. Modena: Mucchi, 2006, p. 348 (che indica
erroneamente come data di nascita il 1º settembre).

Riccardo Fangarezzi. [*Guido Vigarani
(1927-2012)*](http://www.academia.edu/2965496/Ricordo_di_monsignor_Guido_Vigarani).
«Atti / Accademia nazionale di scienze, lettere e arti di Modena», 8ª
serie, 15 (2012), p. 73-76, con una fotografia e un elenco dei suoi
scritti.

Sara Accorsi. *Ricordo di mons. Guido Vigarani, archivista e
bibliotecario modenese*. «Bollettino di informazione ABEI», 21 (2012),
n. 2, p. 34-35.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-04-07, ultimo aggiornamento 2020-04-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vigarani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
