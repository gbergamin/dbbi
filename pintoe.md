![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pintoe.jpg){height="250"}

## Pinto Vecchi, Elena

(Avzianopetrovsk, Russia, 15 febbraio 1908 -- Roma 21 dicembre 2002)

Sorella minore di [Olga](pinto.htm), da un suo curriculum conservato
nell\'archivio dell\'AIB risulta che entrò giovanissima nelle
biblioteche, lavorando già dal 1926, appena diciottenne, forse come
volontaria, alla Biblioteca di archeologia e storia dell\'arte, dove
rimase fino al 1930. Si laureò in lettere all\'Università di Roma nel
1930, con una tesi sulla storia della Biblioteca Vallicelliana,
pubblicata due anni dopo dalla Società romana di storia patria. Nel 1931
conseguì anche il diploma della Scuola per bibliotecari, paleografi e
archivisti dell\'Università di Roma.\
Dal 1930 al 1933 lavorò. a quanto sembra, presso la Biblioteca nazionale
centrale di Roma, dove si occupò della catalogazione per materie secondo
la Classificazione decimale universale. Dal 1930 al 1947, tuttavia,
continuò anche a collaborare con l\'Istituto di storia medievale e
moderna dell\'Università, per la gestione della biblioteca.\
Nel 1933 passò a lavorare alla Biblioteca Vaticana, assunta fra i
collaboratori esterni dedicati alla compilazione dello schedario
generale dei manoscritti.\
Nel luglio 1942 abbandonò il lavoro alla Biblioteca Vaticana per la
posizione, che tenne fino al 1947, di capo del settore culturale
(biblioteca e servizi bibliografici) dell\'Istituto per gli studi e la
sperimentazione nell\'edilizia.\
Nel 1947 passò a lavorare alla Biblioteca dell\'Istituto superiore di
sanità, di cui divenne direttrice nel 1965, mantenendo la carica fino al
collocamento a riposo (1973).\
Dopo il lavoro giovanile sulla Biblioteca Vallicelliana, pubblicò in
«Accademie e biblioteche d\'Italia», nel 1932, un ampio articolo
comparativo su *L\'educazione professionale del bibliotecario* in ben 24
paesi del mondo, tradotto anche in francese, nel 1934, sulla «Revue des
bibliothèques», fu autrice di alcuni lavori storici, in parte dedicati
alle vicende del nonno Michelangelo (frutto di ricerche svolte
nell\'archivio di famiglia, di cui si era presa cura e che donò poi
all\'Istituto per la storia del Risorgimento italiano), e collaborò a
varie opere bibliografiche.\
Socia dell\'Associazione italiana biblioteche dalla sua fondazione
(1930) e di nuovo nel dopoguerra, partecipò a diversi suoi congressi
nazionali, dal 1931 al 1969.

Lorenzo Mancini

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-10, ultimo aggiornamento 2023-01-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pintoe.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
