![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](monti.jpg){height="250"}

## Monti, Umberto

(Cervarolo di Villaminozzo RE 26 gennaio 1882 -- Genova 24 settembre
1968)

Rimasto orfano ancora bambino del padre, emigrato a lavorare come
manovale nel porto di Genova, e poi della madre, studiò a Genova con
l\'aiuto di benefattori laici e religiosi, fra i quali il padre Semeria.
Pubblicò poi i ricordi della vita di montagna e degli anni di
vagabondaggio della sua infanzia (*Il nido nell\'erba: brandelli di vita
vissuta*, 1938, ristampato nel 1942 e nel 1958).\
Laureato in lettere all\'Università di Genova nel novembre 1907, e poi
nel 1912 anche in filosofia, entrò come sottobibliotecario reggente
nelle biblioteche governative dal 16 marzo 1911, destinato alla
Biblioteca universitaria di Genova. Nel marzo 1914 fu confermato in
ruolo come sottobibliotecario di 5ª classe.\
Richiamato alle armi per la prima guerra mondiale, in fanteria
territoriale, nell\'agosto 1916, fu congedato nel febbraio 1919,
rientrando alla Biblioteca universitaria di Genova, di cui in quegli
anni fu vicedirettore. Con la riforma delle carriere del 1919 fu
inquadrato nel grado di bibliotecario.\
Nell\'aprile 1926 fu trasferito alla Biblioteca Estense di Modena.
Sottoposto a indagini politiche per l\'intercettazione di una sua
lettera, come misura punitiva fu trasferito di nuovo dal gennaio 1931
alla Biblioteca Marciana di Venezia. Per la Soprintendenza bibliografica
del Veneto, di cui fu nominato ispettore nell\'aprile 1932, censì il
materiale antico conservato nelle biblioteche di Zara.\
Nel gennaio 1932, a seguito della morte di [Augusto Riccio di
Solbrito](riccio.htm), fu inviato a reggere temporaneamente la direzione
della [Biblioteca Isontina](/aib/stor/teche/go-sta.htm) di Gorizia.\
Nel novembre 1934 rientrò a Genova e collaborò ai lavori per il
trasferimento della Biblioteca universitaria nella nuova sede (1935).\

Promosso bibliotecario capo nel gennaio 1936, non poté avere altri
avanzamenti perché non iscritto al Partito nazionale fascista e per lo
stesso motivo il Ministero rifiutò di conferirgli la direzione della
Biblioteca universitaria e della Soprintendenza bibliografica della
Liguria dopo il pensionamento di [Pietro Nurra](nurra.htm) nel gennaio
1942, affidandogli solo una breve reggenza.\
Dopo la Liberazione ottenne la promozione a bibliotecario direttore,
retrodatata al febbraio 1942, secondo le norme relative ai dipendenti
pubblici danneggiati per motivi politici dal regime, ma rimase
vicedirettore della Biblioteca fino al collocamento a riposo, con il 1º
gennaio 1951.\
Socio dell\'Associazione italiana biblioteche dalla sua fondazione
(1930), aderì già dal 1946 alla sua ricostituzione e venne eletto a far
parte del primo [Comitato regionale](/aib/stor/sezioni/lig.htm) della
Sezione ligure (1949-1953).\
Pubblicò vari volumi di prose e di versi d\'impronta pascoliana, una
traduzione degli *Inni* di Prudenzio (Firenze: Libreria editrice
fiorentina, 1925) e molti lavori di storia locale della sua terra
d\'origine, tra i quali la *Storia dell\'antichissimo santuario di S.
Pellegrino dell\'Alpe* (1956) e *Castelnovomonti dalle origini ad oggi*
(1962). Dopo la Liberazione dedicò due volumetti alla storia della
strage nazista avvenuta nel suo paese di nascita (*Raffiche di mitra in
montagna*, Tortona: Società libraria editrice, 1946) e alla lotta
partigiana nella zona (*Splendori e dolori nella zona del Cusna*,
Genova: Cusna, 1947). Collaborò all\'«Osservatore romano» e ad altri
giornali.\
All\'attività professionale si collegano la bibliografia degli scritti
del bibliografo e bibliotecario Achille Neri (1924) e l\'opuscolo
*Alcuni giudizi inediti sulla prima edizione dei \"Promessi sposi\"*
(1934), basato sul carteggio di Giuseppe Baraldi conservato
all\'Estense.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 272.

*Chi è?: dizionario degli italiani d\'oggi*. 4ª ed. Roma: Cenacolo,
1940, p. 630.

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 495-496.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 619-620.

Armando Zamboni. *Uno scrittore della montagna reggiana, Umberto Monti*.
Genova: Edizioni Cusna, 1948. 16 p., con una fotografia. (Piccola
biblioteca del \"Cusna\"; 1).

Pietro Alberghi. *Ricordo di Umberto Monti, pioniere della montagna
reggiana*. «Atti e memorie / Deputazione di storia patria per le antiche
provincie modenesi», serie 10ª, vol. 3 (1968), p. 147-153.

Alberto Petrucciani. [*Monti,
Umberto*](http://www.treccani.it/enciclopedia/umberto-monti_(Dizionario-Biografico)/).
In: *Dizionario biografico degli italiani*. Vol. 76. Roma: Istituto
della Enciclopedia italiana, 2012, p. 296-298.

Immagine tratta da: U. Monti, *Il nido nell\'erba*, 3ª ed., Genova:
Stringa, 1958.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-06-02, ultimo aggiornamento 2021-03-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/monti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
