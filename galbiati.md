![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](galbiati.jpg){height="250"}

## Galbiati, Giovanni

(Carugo CO 12 marzo 1881 -- Milano 15 maggio 1966)

Laureato in teologia e poi in lettere all\'Accademia
scientifico-letteraria di Milano, fu ordinato sacerdote nel 1905 e nel
giugno dello stesso anno chiamato da [Antonio Maria
Ceriani](ceriani.htm) come scrittore della Biblioteca Ambrosiana di
Milano, dove ebbe modo di collaborare anche con il suo successore,
[Achille Ratti](ratti.htm). Nominato nel dicembre 1910 membro del
Collegio dei dottori, nell\'autunno del 1924 divenne, per volontà del
suo predecessore eletto papa, prefetto della Biblioteca.\
Sotto la sua direzione, durata ventisette anni, il patrimonio fu
notevolmente accresciuto e illustrato secondo un piano di riforma
interna e generale che comprendeva anche la Pinacoteca e le collezioni
museali: furono ampliati i locali, riordinate le raccolte, promossa la
catalogazione di manoscritti e stampati e adeguati gli arredi e le
strutture, istituito il Gabinetto dei restauri con personale addestrato
presso la Biblioteca Vaticana; fu inoltre fondata la collezione dei
«Fontes Ambrosiani», nacque la rivista scientifica «Anthologia
Ambrosiana», fu ricostruita l\'Associazione degli amici
dell\'Ambrosiana. Del rinnovamento in corso alla Biblioteca discusse al
primo Congresso mondiale delle biblioteche e di bibliografia del 1929.
Come membro della Commissione per le onoranze a Virgilio ebbe grande
parte nella pubblicazione della riproduzione fototipica del codice
ambrosiano di Virgilio annotato dal Petrarca (Milano 1930).\
Filologo, latinista e orientalista (conosceva diciassette lingue fra
antiche e moderne), fu illustre studioso dei classici ma anche della
letteratura dell\'età moderna. Fu docente di ebraico alla Facoltà
teologica del Seminario milanese (1924-1943) e professore di lingua
tedesca, di paleografia greca e latina, di letteratura latina (materia
in cui conseguì nel 1924 la libera docenza), di lingua e letteratura
araba (1926-1943) e di storia e istituzioni musulmane all\'Università
cattolica di Milano. A testimonianza della sua precoce vocazione
filologica già nel 1916 aveva pubblicato il volume *De fontibus M. T.
Ciceronis librorum qui manserunt de re publica et de legibus
quaestiones*; nel 1921 uscì l\'edizione commentata del *Liber diurnus
Romanorum pontificum*, in collaborazione con Luigi Gramatica. Fra i suoi
numerosi lavori si ricordano anche la *Silloge epigrafica* (Milano 1960,
3 volumi) e il *Fasciculus inscriptionum* dedicato a Pio XI nel
centenario della nascita (Milano 1957).\

Durante la Seconda guerra mondiale a lui spettò il difficile compito di
mettere al sicuro il prezioso materiale manoscritto e stampato, di cui
curò personalmente il ricovero a Pontida e nel bergamasco, e poi di
riorganizzare quello del Salone federiciano, colpito dal bombardamento
dell\'agosto 1943.\
Lasciò la direzione dell\'Ambrosiana nel 1951, a seguito di polemiche
sulla sua gestione.\
Socio dell\'Associazione italiana biblioteche nel dopoguerra, fu
vicepresidente della [Sezione di Milano](/aib/stor/sezioni/lom.htm) nel
primo comitato regionale (1949-1954).\
Fu anche membro effettivo dell\'Istituto lombardo di scienze e lettere e
di numerose accademie italiane e straniere.\
Il suo vastissimo carteggio è conservato nella Biblioteca Ambrosiana.

Simonetta Buttò

Ludovico Frati. *Notizia riassuntiva intorno all\'attività di msgr.
Giovanni Galbiati, prefetto dell\'Ambrosiana*. «La bibliofilia», 33
(1931), n. 7, p. 299-301.

*Miscellanea Giovanni Galbiati*. Milano: Hoepli, 1951, 3 volumi.
Contiene: A. St. c. \[Alfons M. Stickler\], *Gli anni della prefettura
all\'Ambrosiana*, p. xxxi-l.

*Fronde sparte: fragmenta dierum et vitae: bibliografia di Giovanni
Galbiati cronologicamente disposta dal 1911 al 1961*. 2ª ed. ampliata.
Milano: Allegretti, 1961. 164 p.

Nello Vian. *Giovanni Galbiati umanista bibliotecario*. «Almanacco dei
bibliotecari italiani», 1967, p. 13-19.

Nello Vian. *D\'Annunzio e Galbiati: come il manoscritto
dell\'\"Alcione\" non entrò nell\'Ambrosiana*. In: *Studi di
biblioteconomia e storia del libro in onore di Francesco Barberi*. Roma:
Associazione italiana biblioteche, 1976 \[ma 1977\], p. 601-618: tav.

Pier Francesco Fumagalli. [*Galbiati,
Giovanni*](http://www.treccani.it/enciclopedia/giovanni-galbiati_%28Dizionario-Biografico%29/).
In: *Dizionario biografico degli italiani*. Vol. 51. Roma: Istituto
della Enciclopedia italiana, 1998, p. 371-373.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 93-94 (voce di Simonetta Buttò).

Giuseppe Frasso. *Dai carteggi dell\'Ambrosiana: lettere di Tammaro De
Marinis a mons. Giovanni Galbiati (con qualche curiosità su* La legatura
artistica in Italia*)*. «La bibliofilia», 115 (2013), n. 1, p. 95-104.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2022-12-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/galbiati.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
