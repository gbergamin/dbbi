![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](lamboglia.jpg)

## Lamboglia, Nino

(Porto Maurizio IM 7 agosto 1912 -- Genova 10 gennaio 1977)

Figlio di un insegnante, laureato in lettere all\'Università di Genova
nel 1933 con una tesi di archeologia discussa con Giovanni Niccolini,
lavorò all\'ufficio storico del Comune di Albenga -- tenendo anche la
direzione della Biblioteca civica dal 1934 al 1937, che rimise in
funzione dopo una lunga crisi -- e poi al Museo Bicknell di Bordighera.\
Fu promotore e protagonista dagli anni Trenta degli studi e delle
ricerche archeologiche e storiche nella Liguria di Ponente, con la
fondazione della Società storico-archeologica ingauna (1932) e poi
dell\'Istituto internazionale di studi liguri (1942), a Bordighera, di
cui fu per lungo tempo direttore e che costituì proprie sezioni in varie
località anche fuori della regione.\
Durante la seconda guerra mondiale curò la protezione delle opere
d\'arte, delle antichità e delle raccolte librarie della Liguria
occidentale, comprese quelle della Biblioteca Aprosiana di Ventimiglia,
di cui diresse nei primi anni Cinquanta la risistemazione.\
Ispettore e poi soprintendente aggiunto della Soprintendenza alle
antichità della Liguria, dagli anni Cinquanta in poi diresse le prime
ricerche di archeologia sottomarina e vari scavi in Liguria, in Sicilia
e a Roma.\
Socio dell\'Associazione italiana biblioteche nel dopoguerra e fino agli
anni Cinquanta, fece parte del primo Comitato regionale della [Sezione
di Genova](/aib/stor/sezioni/lig.htm) (1949-1953).\
Fu inoltre socio della Società ligure di storia patria, dal 1931, e
dell\'Accademia ligure di scienze e lettere, membro corrispondente
dell\'Istituto nazionale di studi romani e, dal 1970, professore
incaricato di Archeologia medievale all\'Università di Genova.\
Morì in un incidente d\'auto nel Porto di Genova.

Alberto Petrucciani

*Chi è?: dizionario biografico degli italiani d\'oggi*, 5ª ed., Roma:
Filippo Scarano, 1948, p. 498; 6ª ed., ivi, 1957, p. 295; 7ª ed., ivi,
1961, p. 363.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 828.

Teofilo Ossian De Negri. *Nino Lamboglia*. «Atti della Società ligure di
storia patria», n.s., 17 (1977), n. 2, p. 680-687.

Francisca Pallarés. *Nino Lamboglia*. «Studi etruschi», 45 (1977), p.
483-487.

Guglielmo De Angelis d\'Ossat. *Nino Lamboglia*. «Studi romani», 25
(1977), n. 3, p. 399-400, con una fotografia (indica come luogo di
nascita Albenga).

c\. v. \[Carlo Varaldo\]. *Nino Lamboglia*. «Atti e memorie / Società
savonese di storia patria», n.s., 11 (1977), p. 149-151. Pubblicato nel
1978.

Teofilo Ossian De Negri. *Nino Lamboglia*. «Atti della Accademia ligure
di scienze e lettere», 35 (1978), p. 57-62. Pubblicato nel 1979.

*Atti del Congresso \"I Liguri dall\'Arno all\'Ebro\": in ricordo di
Nino Lamboglia: Albenga, 4-8 dicembre 1982*. «Rivista di studi liguri»,
48 (1982) n. 1/4-51 (1985) n. 1/3. 4 vol. (250, 405, 236, 295 p.): ill.,
tav. Contiene fra l\'altro: Guglielmo De Angelis d\'Ossat, *Nascita e
fortuna dell\'Istituto di studi liguri*, vol. 1, p. 45-48. Geo
Pistarino, *Cinquant\'anni di storiografia medievistica in Liguria
nell\'opera di Nino Lamboglia*, vol. 4, p. 251-269. Gabriella Airaldi,
*Lamboglia e la \"nouvelle histoire\"*, p. 270-275. Mara Borzone, *La
Liguria di Nino Lamboglia*, p. 276-278. Andrea Carandini, *Ricordando
Lamboglia*, p. 283-285. Pubblicato nel 1985.

Carlo Varaldo. *Ricordo di Nino Lamboglia*. «Sabazia», n.s., n. 5 (ott.
1988), p. 6-9, con una fotografia. Segue Daniela Gandolfi, *Nino
Lamboglia tra archeologia e futuro*, p. 9.

Edoardo Grendi. *Storia di una storia locale: l\'esperienza ligure
1792-1992*. Venezia: Marsilio, 1996, p. 88-95 e *passim*.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2003-07-19, ultimo aggiornamento 2020-05-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/lamboglia.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
