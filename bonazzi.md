![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bonazzi.jpg){height="250"}

## Bonazzi, Giuliano

(Sissa PR 16 novembre 1863 -- Roma 17 novembre 1956)

Laureato in giurisprudenza all\'Università di Parma, nel 1890 risultò
fra i vincitori (dall\'esterno) dell\'esame di abilitazione all\'ufficio
di bibliotecario e fu nominato dal 1º luglio 1892 sottobibliotecario
nelle biblioteche governative, con destinazione alla Biblioteca Estense
di Modena.\
Dal 1º luglio 1893, come sottobibliotecario di 1ª classe, fu incaricato
della direzione della [Biblioteca universitaria di
Sassari](/aib/stor/teche/ss-uni.htm), che tenne fino al 1899. Fu
promosso alla qualifica di bibliotecario dal 1º febbraio 1896.\
Dal febbraio 1899 fu trasferito alla Biblioteca universitaria
Alessandrina di Roma, dove rimase tranne una lunga missione compiuta a
Venezia nel 1905 per il riordinamento della Biblioteca Marciana,
danneggiata dal crollo del campanile di S. Marco.\
Dal 1º dicembre 1905 passò a dirigere la [Biblioteca nazionale di
Torino](/aib/stor/teche/to-naz.htm), dove si dedicò particolarmente al
restauro del materiale, specialmente manoscritto, danneggiato
nell\'incendio del 1904.\
Appartengono alla prima parte della sua carriera un trattato
*Dell\'ordinamento delle biblioteche* (Parma 1889) e uno *Schema di
catalogo sistematico per le biblioteche, con indice dei soggetti e norme
per la sua compilazione* (Parma 1890), l\'edizione de *Il condaghe di
San Pietro di Silki: testo logudorese inedito dei secoli XI-XIII*
(Sassari-Cagliari 1900) e del *Chronicon Parmense*, pubblicato nel
1902-1904 nella nuova edizione dei *Rerum Italicarum scriptores*.\
Chiamato dal 1º giugno 1909 alla direzione della [Biblioteca nazionale
centrale di Roma](/aib/stor/teche/rm-naz.htm), dove rimase fino al
collocamento a riposo (1º luglio 1933), fu artefice di numerose
innovazioni, come la creazione della Sala B per gli studenti
universitari (allestita negli spazi che avevano precedentemente accolto
la Sezione del Risorgimento) e della Sala di cultura generale al
pianterreno. Sua fu anche l\'iniziativa dell\'istituzione, nel 1931, del
Centro nazionale di informazioni bibliografiche, che si concretizzò poi
soprattutto con la realizzazione dell\'*Indice generale degli incunaboli
delle biblioteche d\'Italia*. A lui si devono pure l\'impianto del
catalogo sistematico e il sistema di collocazione mobile adottato per la
necessità di disporre di spazio per il rapido incremento della
biblioteca, destinataria della copia d\'obbligo.\

Fu autore di due progetti per una nuova sede della Biblioteca, uno nel
1912, in collaborazione con Marcello Piacentini, e uno nel 1929, che
prevedeva l\'accorpamento, al Collegio Romano, anche della Biblioteca
Casanatense e della Vallicelliana.\
Fu socio della Società bibliografica italiana dal 1897 fino almeno al
1911 e membro del [Comitato promotore](/aib/stor/cariche30.htm)
dell\'Associazione italiana biblioteche, di cui fu vicepresidente nel
triennio 1930-1933.

Giorgio De Gregori

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 34.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 55.

Nella Santovito Vichi. *Giuliano Bonazzi*. «Notizie A.I.B.», 2 (1956),
n. 4, p. 29-32.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 159.

Nella Santovito Vichi. *Ricordo di Giuliano Bonazzi*. «Accademie e
biblioteche d\'Italia», 25 (1957), n. 1, p. 39-46, con elenco degli
scritti.

*Notiziario. Varie* \[*Annuncio della morte*\]. «Archivio storico
sardo», 25 (1958), n. 3/4, p. 378.

Nella Santovito Vichi. *Giuliano Bonazzi nel centenario della nascita*.
«Bollettino d\'informazioni AIB», 3 (1963), n. 6, p. 161-167.

Armando Petrucci. *[Bonazzi,
Giuliano](http://www.treccani.it/enciclopedia/giuliano-bonazzi_%28Dizionario-Biografico%29/)*.
In: *Dizionario biografico degli italiani*. Vol. 11. Roma: Istituto
della Enciclopedia italiana, 1969, p. 662-663.

Nella Santovito Vichi. *La Vittorio Emanuele se ne va*. «Almanacco dei
bibliotecari italiani», 1973, p. 197-211: 202-205.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 181.

Elisabetta Francioni. *Introduzione*. In: *Pubblicazioni di letteratura
professionale possedute dalla Biblioteca universitaria di Sassari*, a
cura di Andreana Canu e Elisabetta Francioni. Firenze: Manent, 1996, p.
vii-xiv: xii-xiv.

Maria Teresa Biagetti. *Biblioteconomia italiana dell\'Ottocento:
catalografia e teoria bibliografica nella trattatistica italiana*. Roma:
Bulzoni, 1996, p. 158-161.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 39-40 (voce di Giorgio De Gregori).

Giuliana Zagra. *Giuliano Bonazzi per la creazione di una grande
biblioteca nazionale*. In: *Riutilizzo di marche tipografiche e altri
studi*. Roma: Biblioteca nazionale centrale di Roma, 2000, p. 73-80
(Quaderni della Biblioteca nazionale centrale di Roma; 8).

*Enciclopedia della Sardegna*, a cura di Francesco Floris. Sassari: La
nuova Sardegna, 2007, vol. 1, p. 618.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 77-80.

Giuliana Zagra. *Giuliano Bonazzi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 86-94, con ulteriori riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bonazzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
