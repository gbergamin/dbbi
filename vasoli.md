![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](vasoli.jpg)

## Vasoli, Cesare (Erminio Cesare)

(Firenze 12 gennaio 1924 -- Firenze 16 aprile 2013)

Laureato in filosofia all\'Università di Firenze nel novembre 1947,
discutendo con Eugenio Garin una tesi su *Nietzsche e la crisi della
morale contemporanea*, fu poi assistente volontario alla cattedra di
Storia della filosofia medievale, a partire dal 1948/49. Dopo due anni
venne nominato assistente straordinario e dal 1956/57 ebbe l\'incarico
d\'insegnamento della stessa materia grazie al conseguimento, in
quell\'anno, della libera docenza in Storia della filosofia.\
Insegnò inoltre, non di ruolo, in scuole medie pubbliche e private e in
vari licei classici della Toscana, fra i quali il \"Petrarca\" di Arezzo
e il \"Michelangelo\" di Firenze, avendo conseguito l\'abilitazione
all\'insegnamento in quattro classi di concorso per le scuole
superiori.\
Dal giugno 1951 iniziò la sua collaborazione con le biblioteche, come
borsista del Centro nazionale per il catalogo unico delle biblioteche
italiane, lavorando presso la Biblioteca nazionale centrale di Firenze.
Fu coinvolto in particolare nel gruppo di lavoro della Biblioteca
nazionale costituito per la revisione del catalogo a soggetti e la
realizzazione del *Soggettario*, con l\'apporto di specialisti di
diverse discipline che affiancarono i bibliotecari nell\'analisi delle
voci, e coordinato da [Emanuele Casamassima](casamassima.htm), con il
quale strinse un\'amicizia di lunga durata.\
Dal luglio 1953 venne assunto con contratto annuale ma, vinto il
concorso per l\'amministrazione archivistica, dal luglio 1954 divenne
archivista di Stato, destinato all\'Archivio di Stato di Lucca.
Nell\'aprile 1955 si dimise e tornò all\'insegnamento, come professore
di filosofia e storia nei licei classici di varie città toscane (dal
1960 comandato a Roma presso l\'Istituto storico italiano per il
Medioevo).\

Classificatosi secondo nel concorso dell\'Università di Roma che nel
1962 portò Tullio Gregory alla cattedra di Storia della filosofia
medievale, nel dicembre dello stesso anno venne chiamato come professore
straordinario della materia all\'Università di Cagliari.\
Trasferitosi all\'Università di Bari dall\'ottobre 1966, non dimenticò
la sua esperienza alla Biblioteca nazionale centrale di Firenze quando
questa venne duramente colpita dall\'alluvione del 4 novembre di
quell\'anno. Fu a fianco dell\'amico [Casamassima](casamassima.htm)
nella gestione dell\'emergenza sin dai primi giorni; si adoperò inoltre
nell\'organizzazione del trasferimento dei materiali alluvionati nei
tabacchifici della Valtiberina per l\'essiccazione e presso l\'Istituto
di merceologia dell\'Università di Bari, dove il collega Giorgio Nebbia
operò per il recupero dei giornali. Fece parte, inoltre, del Comitato
per la Biblioteca nazionale centrale di Firenze, nato all\'inizio del
1967 su iniziativa di alcuni volontari, soprattutto studiosi e
bibliotecari, del direttore e di parte del personale dell\'Istituto, con
lo scopo di cooperare all\'immane lavoro di risanamento, riordinamento,
reintegrazione del patrimonio bibliografico alluvionato e di
riorganizzazione di tutti i servizi della Biblioteca, per garantire la
sollecita ripresa della piena funzionalità dell\'Istituto in una diversa
e migliore strutturazione.\
Dopo un ulteriore trasferimento, nel 1968, all\'Università di Genova,
venne infine chiamato nel 1970 all\'Università di Firenze, dove insegnò
fino al pensionamento (1º novembre 1999) e rimase come professore
emerito. Incardinato inizialmente nell\'insegnamento di Filosofia
morale, tornò dopo cinque anni a insegnare Storia della filosofia e
infine Storia della filosofia del Rinascimento, l\'ambito in cui è stato
riconosciuto come uno dei maggiori studiosi a livello nazionale e
internazionale.\
Socio nazionale dell\'Accademia dei Lincei dal 1991 (corrispondente dal
1988) e membro di numerosi altri sodalizi scientifici italiani e
stranieri, fu presidente dell\'Istituto nazionale di studi sul
Rinascimento dal 1988 al 1996 e nel 1992 fu insignito della medaglia
d\'oro dei benemeriti della cultura e dell\'arte.\
Le sue carte sono state donate nel 2015 dagli eredi al Gabinetto
Vieusseux di Firenze e sono conservate nell\'Archivio contemporaneo
\"Alessandro Bonsanti\".

Tiziana Stagi

*Dizionario generale degli autori italiani contemporanei*. Firenze:
Vallecchi, 1974, vol. 2, p. 1388-1389, con una fotografia.

Cesare Vasoli. *Ricordi dell\'alluvione*. In: *Contro al cieco fiume:
quarant\'anni dopo*. Siena: Protagon, 2006, p. 14-16.

Michele Maggi. *Cesare Vasoli, un ricordo*. «Annali del Dipartimento di
filosofia / Università di Firenze», n. s., 18 (2012), p. 255-261.
Pubblicato nel 2013.

Tiziana Stagi. *Una battaglia della cultura: Emanuele Casamassima e le
biblioteche*. Roma: Associazione italiana biblioteche, 2013, p. 59, 65,
149, 161, 195.

*Nota biografica*. In: *[Fondo Erminio Cesare Vasoli: inventario
analitico della corrispondenza (donazione
2015)](https://www.vieusseux.it/inventari/vasoli-corr-analitica_2015)*,
a cura di Giordano Jordi Clemente. Firenze: Archivio contemporaneo
\"Alessandro Bonsanti\", Gabinetto G.P. Vieusseux, 2017-2018, p. 1-3.
\<https://www.vieusseux.it/inventari/vasoli-corr-analitica_2015>.

Elisabetta Scapparone. *[Vasoli, Cesare
Erminio](https://www.treccani.it/enciclopedia/cesare-erminio-vasoli_%28Dizionario-Biografico%29/)*.
In: *Dizionario biografico degli italiani*. Vol. 98. Roma: Istituto
della Enciclopedia italiana, 2020, p. 398-401, con ulteriori riferimenti
bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-15, ultimo aggiornamento 2022-08-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vasoli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
