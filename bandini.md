![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bandini.jpg){height="250"}

## Bandini, Luigi

(Marradi FI 16 gennaio 1892 -- Firenze 5 dicembre 1952)

Dopo studi da privatista, per una grave malattia di cui soffriva,
conseguì la laurea in lettere all\'Istituto di studi superiori di
Firenze, nel 1924, e l\'anno successivo ottenne anche il diploma di
perfezionamento in filosofia.\
Insegnò poi come supplente di storia e filosofia al Liceo Galilei di
Firenze e dal settembre 1927, per concorso, entrò nei ruoli dei
professori di filosofia, storia ed economia politica nei licei,
destinato al Liceo Maurolico di Messina e trasferito poi dal settembre
1930 a Formia.\
Per motivi di salute, però, andò in aspettativa dalla scuola nel
dicembre 1931 e dal 16 ottobre 1932 fu esonerato dall\'insegnamento e
comandato presso la Soprintendenza bibliografica per il Lazio e
l\'Umbria, dove si dedicò con impegno molto apprezzato a vari lavori
bibliografici.\
Nel 1945 superò il concorso bandito alla fine dell\'anno precedente per
i professori comandati nelle biblioteche o nelle soprintendenze e fu
inquadrato come bibliotecario aggregato, presso la Biblioteca nazionale
centrale Vittorio Emanuele II di Roma. Chiese di andare a riposo
anticipatamente nel 1950.\
Amico di Dino Campana, nel giugno 1914, quando era anche consigliere
comunale di Marradi, contribuì in maniera determinante alla stampa della
prima edizione dei *Canti Orfici*, raccogliendo le sottoscrizioni, con
anche un contributo personale, e sottoscrivendo insieme al poeta il
contratto col tipografo.\
Fu anche amico e corrispondente di Benedetto Croce, che si adoperò
amichevolmente con Giovanni Laterza per favorire la pubblicazione del
suo volume su *Shaftesbury* (Bari: Laterza, 1930).\

Pubblicò opere di filosofia e di economia d\'intonazione liberale, anche
da Le Monnier ed Einaudi, e tradusse dal tedesco, dall\'inglese e dal
latino.\
Un fondo di sue carte, relative soprattutto ai rapporti con Campana, è
conservato alla Fondazione Primo Conti di Fiesole.

Alberto Petrucciani

Nella Santovito Vichi. *Luigi Bandini*. «Accademie e biblioteche
d\'Italia», 21 (1953), n. 4/5/6, p. 456-457, con elenco degli scritti.

Nella Santovito Vichi. *La Vittorio Emanuele se ne va: confidenze e
ricordi di una ex direttrice*. «Almanacco dei bibliotecari italiani»,
1973, p. 197-211: 206.

Roberto Maini - Piero Scapecchi. *\"Ho bisogno di essere stampato\": un
incunabolo del Novecento: i \"Canti Orfici\" di Dino Campana. Parte 1.:
La stampa*. «Rara volumina», 2 (1995), n. 2, p. 49-58.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 27 (voce di Giorgio De Gregori).

Ridolfi, Renato - Ridolfi, Rodolfo. *Bel Amì e Gigino: il giornalista ed
il filosofo amici marradesi di Dino Campana*. Ravenna: Edizioni del
Girasole, 2001. 75 p.: ill. (Girasole documenti).

*All\'ombra del maestro: lettere di e a Benedetto Croce (1903-1933)
scelte, trascritte e raccolte da Giovanni Castellano*, a cura di Roberta
Bruno Pagnamenta e Renato Martinoni. Alessandria: Edizioni dell\'Orso,
2003, p. 8-9.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2021-02-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bandini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
