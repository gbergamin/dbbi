![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mariottiz.jpg){height="250"}

## Mariotti Zanichelli, Teresita

(Novara 25 febbraio 1861 - Bologna 23 marzo 1949)

Secondogenita di una famiglia medio borghese, nacque nel Regno di
Sardegna pochi giorni prima della proclamazione dell\'unità d\'Italia.
La carica di vicegovernatore del padre e il nome che le venne imposto
(Teresita era una delle figlie di Garibaldi) rimandano ad un ambiente
colto, dove con tutta probabilità circolavano idee risorgimentali e
patriottiche. A Bologna, dove la famiglia si era trasferita in seguito
alla morte del padre, studiò alla scuola normale conseguendo nel 1878 il
diploma di maestra per le scuole elementari di grado superiore, ma non
risulta abbia mai insegnato.\
Nel 1886 sposò Domenico Zanichelli (figlio dell\'editore Nicola),
brillante conferenziere e scrittore nonché docente di diritto, che seguì
a Siena, a Firenze e infine a Pisa dove, raggiunto l\'ordinariato,
diventerà preside della Facoltà di giurisprudenza. La carriera del
giovane Zanichelli si era svolta sotto l\'ala protettiva di Giosue
Carducci, di cui era stato allievo; il poeta, tra l\'altro, fu testimone
alle nozze Mariotti-Zanichelli, salutate da diversi *nuptialia*, come
era uso nella borghesia.\
È forse in virtù di questa e di altre conoscenze importanti intrattenute
dalla famiglia acquisita (nella cui corrispondenza compaiono le firme di
personaggi come Sidney Sonnino, Luigi Rava, Salomone Morpurgo, Olindo
Guerrini, Alessandro D\'Ancona) che la Mariotti, rimasta vedova del
marito nel 1908 a quarantasette anni e con due figli, in assenza di
altre risorse economiche riuscì a ottenere un lavoro come \"impiegata
straordinaria provvisoria\", dal dicembre 1910, presso la Biblioteca
comunale dell'Archiginnasio di Bologna.\
Era stato il direttore Albano Sorbelli a perorare la causa della sua
assunzione, con una lettera al capo dell\'Ufficio Pubblica istruzione
del Comune in cui spiegava che la nuova avventizia avrebbe potuto essere
utilmente adibita alla distribuzione dei libri, nonché a lavori di
ordinamento, schedatura e copiatura di atti amministrativi a mano (la
Mariotti non si impratichì mai dell\'uso della \"macchina scrivente\",
che la Biblioteca possedeva già da qualche tempo).\

Alcuni anni dopo, tra il 1916 e il 1920, l\'Archiginnasio acquisì dalla
Mariotti -- in parte per dono e in parte per acquisto -- una raccolta di
carattere storico-giuridico comprendente circa 180 volumi e 750
opuscoli, appartenuti al marito Domenico e al fratello Giuseppe
Mariotti: di questo materiale fu lei stessa a compilare a mano le schede
catalografiche, ancora oggi visibili nel catalogo storico
Frati-Sorbelli. Svolse inoltre l\'attività di assistenza ai lettori
nella biblioteca di Casa Carducci.\
Prima donna ad essere stata assunta nelle biblioteche comunali
bolognesi, lavorò in Biblioteca per 22 anni (anche oltre la raggiunta
autosufficienza dei figli), con uno stipendio inferiore agli uomini
impiegati nello stesso ruolo e senza diritto alla pensione, così come
prevedevano per il personale femminile le norme del tempo sul pubblico
impiego. Lasciò il servizio nel maggio del 1932, all\'età di 71 anni.

Elisabetta Francioni

*Le due vite di Teresita: agli inizi del lavoro femminile in biblioteca:
mostra organizzata dal 4 marzo all\'8 maggio 2011 presso la Biblioteca
comunale dell\'Archiginnasio di Bologna*, a cura di Maria Grazia
Bollini, Marilena Buscarini, Maurizio Avanzolini, Giacomo Nerozzi.
Aprile 2011.
<http://badigit.comune.bologna.it/mostre/teresita/index.html>.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2012-02-10, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mariottiz.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
