![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Andreani, Luigi

(Ronta, Borgo San Lorenzo FI 24 agosto 1860 -- Ronta, Borgo San Lorenzo
FI 2 marzo 1922)
:::

Studiò al Seminario arcivescovile di Firenze e lavorò poi al collegio
degli Scolopi alla Badia fiesolana.\
Entrò nelle biblioteche governative dal 1º novembre 1883 come assistente
(dal 1886 sottobibliotecario di 4ª classe) alla Biblioteca nazionale
centrale di Firenze, dove si svolse gran parte della sua carriera.\
Nella primavera 1886 venne trasferito alla Biblioteca governativa di
Lucca, che resse per un breve periodo dopo la morte di Leone Del Prete e
fino all\'arrivo di [Eugenio Boselli](bosellie.htm), rientrando quindi
(probabilmente nell\'autunno 1888) alla Nazionale di Firenze. Nel
gennaio 1889 fu promosso sottobibliotecario di 3ª classe.\
Nell\'agosto 1894 venne trasferito alla Biblioteca universitaria di
Pisa, ma trascorse circa un anno e mezzo in aspettativa e nel luglio
1896 ottenne di ritornare nuovamente alla Nazionale di Firenze.\
Nel dicembre 1897 fu promosso sottobibliotecario di 2ª classe.\
Venne collocato in aspettativa per motivi di salute dal settembre 1909
e, allo scadere dei due anni concessi, ottenne il collocamento a riposo
(1º settembre 1911), accompagnato dalla nomina a cavaliere.\
Fu socio della Società bibliografica italiana dal 1897 fino almeno al
1911.\
Pubblicò una raccolta di *Scritti minori inediti o sparsi* del poeta
Filippo Pananti (Firenze: Bemporad, 1897) e una *Bibliografia
panantiana* (Firenze: Tip. E. Ariani, 1896) che aggiornava quella
redatta dal collega [Pietro Gori](gori.htm) per la sue edizione di *Rime
e prose* del 1882. Collaborò a «La bibliofilia», con un saggio sui
manoscritti galileiani della Biblioteca nazionale, e all\'«Archivio
storico italiano» e fu dal 1909 socio corrispondente della Società
Colombaria di Firenze. Dedicò vari contributi eruditi, fino alla morte,
a personaggi e vicende del Mugello, e particolarmente di Ronta, paese
natale suo e di Pananti, dove gli è stata intitolata una via.

Alberto Petrucciani

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 110 e 176.

Pier Tommaso Messeri. [*Mugellani illustri. Chi era il dottor Luigi
Andreani?*](https://www.okmugello.it/news/attualita/841279/mugellani-illustri-chi-era-il-dottor-luigi-andreani) 
«Ok!Mugello», 11 novembre 2011.

Un cordiale ringraziamento a Paola Gibbin.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-07-29, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/andreani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
