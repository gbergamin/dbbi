![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](avena.gif){height="250"}

## Avena, Antonio

(Verona 23 maggio 1882 -- Verona 9 ottobre 1967)

Laureato in lettere all\'Università di Padova nel luglio 1904, con una
tesi sul *Bucolicum carmen* di Petrarca pubblicata due anni dopo, e
diplomato al magistero, insegnò per breve tempo a Verona.\
Dal 1º aprile 1905 fu assunto come bibliotecario-archivista dal Comune
di Verona e ricoprì l\'incarico di vicebibliotecario della Biblioteca
civica, allora diretta da [Giuseppe Biadego](biadego.htm). Tra i suoi
compiti principali rientravano la catalogazione dei manoscritti,
l\'aggiornamento del catalogo sistematico e la corrispondenza con gli
studiosi.\
Partecipò nel 1911 al convegno di Bologna nel quale venne costituita
l\'Associazione nazionale dei direttori e impiegati delle biblioteche e
musei comunali e venne eletto fra i consiglieri. Aderì inoltre nel 1914
alla Società bibliografica italiana.\
Dal giugno 1910, tuttavia, era stato temporaneamente distaccato dalla
Biblioteca al Museo civico e in effetti non vi fece più ritorno: nel
1915 ebbe l\'incarico provvisorio della direzione dei Musei, a cui seguì
nel 1920 la nomina definitiva, e vi rimase fino al collocamento a
riposo, nel 1955. Curò il restauro e la valorizzazione dei palazzi
scaligeri e di altri importanti monumenti cittadini, con risultati
suggestivi e di forte impatto nella comunicazione dell\'immagine di
Verona ma molto discutibili sul piano metodologico, e realizzò un
articolato sistema museale (Museo di Castelvecchio, Museo archeologico,
Galleria d\'arte moderna e Museo del Risorgimento).\
Durante la seconda guerra mondiale si prodigò con successo per il
salvataggio del patrimonio artistico veronese e dopo la fine del
conflitto si occupò della ricostruzione dei monumenti colpiti.\

Pubblicò numerosi studi, prima di storia letteraria e dal 1915 in poi
soprattutto di arte, archeologia e storia veronese, e diresse la rivista
«Madonna Verona». Per gli «Scrittori d\'Italia» di Laterza curò
l\'edizione delle *Opere drammatiche e poesie varie* di Scipione Maffei
(1928). In ambito bibliografico pubblicò, insieme a Biadego, *Fonti
della storia di Verona nel periodo del Risorgimento (1796-1870)* (Verona
1906), e poi alcuni apprezzati studi sulla censura austriaca a Verona
(nella rivista «Il Risorgimento italiano» del 1909), su una biblioteca
umanistica veronese («La bibliofilia», 1911) e su cartiere e cartai a
Verona («Il libro e la stampa», 1912).\
Socio corrispondente della Deputazione di storia patria per le Venezie
dal 1911, divenne socio effettivo e consigliere dal 1925, deputato dal
1936 e ancora consigliere dal 1947 (dal 1965 consigliere onorario).\
Un complesso di sue carte è conservato nella Biblioteca civica di
Verona.

Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 47 (indica come data di nascita il 22 maggio).

Mario Carrara. *Antonio Avena*. «Archivio veneto», 98 (1967), n. 117, p.
129-131.

Licisco Magagnato. *Antonio Avena*. «Atti e memorie della Accademia di
agricoltura scienze e lettere di Verona», serie 6ª, 19 (1969), p. 15-20.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 177.

*Medioevo ideale e Medioevo reale nella cultura urbana: Antonio Avena e
la Verona del primo Novecento*, a cura di Paola Marini. Verona: Comune
di Verona, Assessorato alla cultura, 2003. 325 p.: ill. Atti del
convegno tenuto a Verona, 28 febbraio-1º marzo 2002. Contiene fra
l\'altro: Gian Paolo Marchi, *Per un ritratto di un protagonista della
cultura veronese del Novecento*, p. 15-51; Ennio Sandal, *Antonio Avena,
vice bibliotecario*, p. 313-316; Anna Pasti, *Bibliografia degli scritti
di Antonio Avena*, p. 323-325.

Giuseppe Franco Viviani. *Avena Antonio*. In: *Dizionario biografico dei
veronesi (secolo XX)*, a cura di Giuseppe Franco Viviani. \[Verona\]:
Fondazione Cassa di risparmio di Verona Vicenza Belluno e Ancona, 2006,
p. 47-49.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-07-29, ultimo aggiornamento 2022-09-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/avena.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
