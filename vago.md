![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](vago.jpg){height="250"}

## Vago, Amalia

(Venezia 23 febbraio 1886 -- Santa Margherita Ligure GE 8 settembre
1979)

Laureata in lettere all\'Università di Padova nel 1909, entrò nelle
biblioteche governative come sottobibliotecaria dal 1º aprile 1910,
destinata alla Biblioteca universitaria di Padova.\
Nella guerra 1915-1918 fu infermiera della Croce rossa e ispettrice per
la fornitura di libri ai soldati. Dopo Padova lavorò alla Nazionale di
Torino, probabilmente dal 1917, e poi dal giugno 1921, rientrando da due
anni di aspettativa per motivi di salute, all\'Estense di Modena. Con la
riforma del 1919 era stata inquadrata nella qualifica di bibliotecario.\
Nel marzo 1925 fu trasferita alla Braidense di Milano, su sua richiesta,
e fu in seguito impegnata soprattutto come ispettrice dell\'annessa
Soprintendenza bibliografica per la Lombardia. Nel luglio 1933 declinò,
anche per la salute malferma, l\'offerta della direzione della
Biblioteca universitaria di Pavia e al principio del 1936 fu promossa
bibliotecario capo.\
Dopo un lungo periodo di aspettativa per ragioni di salute, ottenne il
collocamento a riposo dal 6 novembre 1939 e si trasferì a Santa
Margherita Ligure, con il fratello Achille. Lì promosse, d\'intesa col
soprintendente [Pietro Nurra](nurra.htm), la fondazione della Biblioteca
civica (1940), che diresse per molti anni (restandone poi direttrice
onoraria), e della sua sezione circolante. Alla Biblioteca donò poi la
villetta in cui abitava, che ne divenne sede dal 1958; la Sezione
moderna è stata in seguito intitolata a lei e al fratello. Presso la
Biblioteca organizzò anche, nel 1962, uno dei corsi di preparazione per
le biblioteche popolari e scolastiche.\
Animatrice del Circolo \"Amici di S. Margherita Ligure\", inizialmente
come segretaria e poi come direttrice, organizzò dal 1948 al 1966
numerose conferenze e altre manifestazioni culturali, redigendone fra
l\'altro i resoconti per il giornale «Il secolo XIX», raccolti in volume
nel 1967. Fu anche ispettrice bibliografica onoraria e ispettrice
onoraria ai monumenti per la provincia di Genova.\

Socia dell\'Associazione italiana biblioteche dalla sua fondazione
(1930), nel dopoguerra fu eletta nel primo Comitato regionale della
[Sezione di Genova](/aib/stor/sezioni/lig.htm) (1949-1953), e poi
rieletta nel 1957-1961. Nel 1973 venne nominata socio onorario
dell\'Associazione.\
Tra i suoi scritti di carattere professionale il più noto è il manuale
su *La sala di consultazione* (Milano: Mondadori, 1941, per
l\'«Enciclopedia del libro»), basato sulla sua esperienza di
riorganizzazione del settore all\'Universitaria di Padova e poi alla
Braidense.\
Cultrice di letteratura italiana e tedesca, pubblicò inoltre alcuni
volumetti di poesie, tradusse Goethe (*Liriche scelte*, Milano:
Mondadori, 1932) e Heine (*Antologia lirica*, Milano: Mondadori, 1934) e
collaborò a riviste letterarie e giornali.\
Nel 1959 venne insignita della medaglia d\'oro dei benemeriti della
cultura. Dal 1976 fu socio benemerito della Accademia ligure di scienze
e lettere.

Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 947; 6ª ed., ivi, 1957, p. 563; 7ª ed., ivi,
1961, p. 682.

Alfredo Obertello. *Amalia Vago*. «Atti della Accademia ligure di
scienze e lettere», 37 (1980), p. 66-68 (senza notizie biografiche).
Pubblicato nel 1981.

Anna Maria Dall\'Orso Bellezza. *Figure illustri della Classe di lettere
nell\'Accademia ligure di scienze e lettere. Bibliotecologia*. «Atti
della Accademia ligure di scienze e lettere», serie 6ª, 1 (1998), p.
261-285: 283-285. Pubblicato nel 1999.

Si ringrazia vivamente la Biblioteca civica di Santa Margherita Ligure.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2003-07-19, ultimo aggiornamento 2021-12-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vago.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
