![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Bozzi, Vito

(Grumo Appula BA 2 dicembre 1921 -- Cerignola FG 22 dicembre 1985)
:::

Frequentò i corsi della Facoltà di lettere dell\'Università di Pisa fino
al 1943/44 ma, per l\'interruzione bellica, probabilmente conseguì poi
la laurea a Bari. Dopo un\'esperienza di insegnamento come supplente di
materie letterarie al Liceo di Gioia del Colle (gennaio-giugno 1944)
venne indirizzato verso la carriera delle biblioteche da [Beniamino
D\'Amato](damato.htm), suo compaesano.\
Entrò in ruolo dal 1º maggio 1950 come aiutobibibliotecario tra i
vincitori del concorso bandito l\'anno precedente, venendo assegnato
alla Soprintendenza bibliografica per la Puglia e la Lucania, diretta
allora da D\'Amato. Nello stesso anno si iscrisse all\'Associazione
italiana per le biblioteche e nel 1950/51 frequentò il corso di
formazione per le biblioteche popolari e scolastiche tenuto a Bari.\
Contemporaneamente collaborava anche come assistente volontario alla
cattedra di Epigrafia greca nell\'Università di Bari e nel marzo 1959
lasciò la carriera delle biblioteche diventando assistente di ruolo
della cattedra di Geografia economica nella Facoltà di economia e
commercio.\
Rientrò nella biblioteche dal 1º gennaio 1962, sempre alla
Soprintendenza bibliografica per la Puglia e la Lucania, avendo vinto il
concorso per la carriera direttiva, e in quell\'anno resse anche per
qualche tempo la direzione della [Biblioteca nazionale di
Bari](/aib/stor/teche/ba-naz.htm).\
Dopo qualche anno però tornò all\'insegnamento, come professore di
geografia presso l\'Istituto tecnico commerciale Giannone di Foggia dal
1966 al 1968 e poi presso l\'ITC Gioberti di Roma fino al 1970.\
Dopo il passaggio della Soprintendenza bibliografica alla Regione (1972)
venne nominato Soprintendente bibliografico per la Puglia.\
Socio dell\'Associazione italiana biblioteche dal 1950, fu anche membro
del consiglio direttivo dell\'Istituto per la storia del Risorgimento
italiano e socio della Società geografica italiana.\
Nel dicembre 1956, quando era assessore alla pubblica istruzione del
Comune di Grumo Appula, aveva promosso l\'istituzione della Biblioteca
comunale e la sua intitolazione a Beniamino D\'Amato. Fu poi sindaco di
Grumo Appula dal novembre 1975 al marzo 1978. Nel 1983 donò i suoi libri
alla Biblioteca comunale, di cui era stato anche direttore onorario, e
nel 2010 gli è stata intitolata la nuova sala di lettura.

Alberto Petrucciani

Angelo Celuzza. [*Sul filo della memoria: i venti anni della nuova
Biblioteca provinciale di Foggia:
1974-1994*](http://opac.bibliotecaprovinciale.foggia.it/sebinaBO/repository/opac/FDI%20Biblioteca/1994_2/Angelo_Celuzza.pdf).
(Tra cronaca e storia). «La Capitanata», n.s., n. 2 (1994), p. 253-272:
256

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2021-03-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bozzi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
