![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Aruch, Aldo

(Fiesole FI 27 settembre 1886 -- Firenze 3 maggio 1939)
:::

Dopo la licenza al Liceo Galileo di Firenze conseguì la laurea in
lettere all\'Istituto di studi superiori di Firenze, nel febbraio 1909,
e proseguì gli studi iscrivendosi al corso di perfezionamento, ma
probabilmente senza conseguire il diploma.\
Entrò nelle biblioteche governative come sottobibliotecario dal 16 marzo
1912, per concorso, destinato alla Biblioteca nazionale Marciana di
Venezia. Collocato però in aspettativa per motivi di salute dopo soli
due mesi di servizio, decadde dall\'impiego nel 1914.\
Riammesso in servizio dal luglio 1915, venne destinato alla Biblioteca
Medicea Laurenziana di Firenze.\
Prese parte alla prima guerra mondiale, come sergente del Genio
telegrafisti.\
Nel novembre 1917 fu trasferito alla Biblioteca universitaria di Bologna
e nel 1919, con la riforma delle carriere, venne inquadrato nel grado di
bibliotecario.\
Tornò poi a Firenze, alla Biblioteca nazionale centrale, nel maggio
1920, dopo cinque mesi di aspettativa, ma dal marzo 1923, su sua
richiesta, venne trasferito alla Biblioteca universitaria di Padova.\
Di nuovo in aspettativa per motivi di salute dal marzo 1924, per un anno
poi ulteriormente prolungato, fu dispensato dal servizio per infermità,
senza aver ripreso il lavoro, dal 20 settembre 1925.\
Era stato infatti ricoverato al manicomio fiorentino di San Salvi, a
quanto pare dal 6 ottobre 1924, e vi rimase fino alla morte.\
Studioso di letteratura volgare dei primi secoli, nipote di Alessandro
D\'Ancona e discepolo di [Michele Barbi](barbi.htm), aveva pubblicato
già nel 1908, su «La bibliofilia», un saggio su *Il manoscritto marciano
del Novellino*. Collaborò poi alla «Rivista delle biblioteche e degli
archivi», sempre con contributi di carattere filologico, alla «Rassegna
bibliografica della letteratura italiana», al «Giornale storico della
letteratura italiana», all\'«Archivio glottologico italiano» e a «Studi
medievali».

Alberto Petrucciani

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-07-29, ultimo aggiornamento 2021-01-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/aruch.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
