![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](manzini.jpg){height="250"}

## Manzini, Guido

(Firenze 25 giugno 1921 -- Cormons GO 26 febbraio 1975)

Impiegato non di ruolo nella Biblioteca nazionale centrale di Firenze
dal giugno 1938, iniziò la carriera nella terza categoria del personale,
come aiutante, dal 1º luglio 1940, lavorando nell\'Ufficio acquisti
della Biblioteca.\
Dal febbraio 1941 all\'8 settembre 1943 fu sotto le armi e combatté
nella seconda guerra mondiale. Dal luglio 1942 fu promosso assistente.\
Conseguita la laurea in lettere all\'Università di Firenze, nel 1944,
ottenne nel 1946 anche il diploma della Scuola per bibliotecari e
collaborò con [Carlo Battisti](battisti.htm) per l\'insegnamento di
Bibliografia.\
Partecipò al concorso per la prima categoria riservato ai reduci e vi
passò dal maggio 1949, con destinazione alla Biblioteca universitaria di
Messina.\
Nel 1950 fu trasferito alla [Biblioteca statale
Isontina](/aib/stor/teche/go-sta.htm), della quale fu dapprima
vicedirettore e poi, dal giugno 1953, direttore. Promosse lo sviluppo
della rete provinciale dei punti di prestito e diresse anche la rivista
«Studi goriziani», edita semestralmente dalla Biblioteca.\
Nel 1972 fu inquadrato nella qualifica di dirigente superiore e da
quell\'anno ebbe anche l\'incarico della direzione dell\'Ufficio beni
librari della Regione Friuli-Venezia Giulia.\
Nel 1973 fu collocato a riposo.\
Per la collana «Sollecitazioni» della Sezione per il Veneto orientale e
la Venezia Giulia dell\'AIB pubblicò nel 1957 il volume *Itinerario
jugoslavo fra libri e biblioteche*; curò inoltre il catalogo collettivo
degli incunaboli delle biblioteche goriziane (Gorizia: Biblioteca
governativa, 1961) e i supplementi monografici di «Studi goriziani»
dedicati a *Gorizia ed il sistema bibliografico isontino* (1968) e a
*Gorizia e la Biblioteca statale Isontina, 1919-1969: per il
cinquantenario della ricostituzione* (1969).\

Socio dell\'Associazione italiana biblioteche dal dopoguerra, fece parte
del [Comitato regionale](/aib/stor/sezioni/ven-or.htm) del Veneto
orientale dal 1957 al 1962 e fu poi delegato provinciale per Gorizia dal
1964 al 1967.\
Fu anche socio corrispondente, dal 1970, dell\'Accademia di scienze
lettere e arti di Udine.

Giorgio De Gregori

Otello Silvestri. *Guido Manzini*. «Accademie e biblioteche d\'Italia»,
43 (1975), n. 3, p. 235.

Nereo Vianello. *Ricordo di Guido Manzini bibliotecario*. «Lettere
venete», n. 37/39 (1976), p. 164.

*La biblioteca rinata: i lavori, le esperienze e i ricordi (1988-1995)*,
a cura di Otello Silvestri. Monfalcone: Edizioni della Laguna, 1995, p.
10-11.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 117-118 (voce di Giorgio De Gregori).

Antonella Gallarotti. *Personaggi goriziani del millennio*. Mariano del
Friuli: Edizioni della Laguna, 2002, p. 86-87.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2021-11-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/manzini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
