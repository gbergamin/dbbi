![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Amico Moneti, Elena

(Roma 29 settembre 1912 -- Pisa? 1º gennaio 1989)
:::

Nata Moneti, entrò nelle biblioteche governative come ordinatore, per
concorso, dal 1º settembre 1933. Lavorò alla Biblioteca Casanatense e
nel 1935, per alcuni mesi, collaborò anche ai lavori per il
trasferimento della Biblioteca Alessandrina alla Città universitaria.\
Conseguita la laurea in lettere all\'Università di Roma nel 1937, con
una tesi sulla miniatura benedettina, e vinto anche il concorso per la
carriera direttiva, venne nominata bibliotecario aggiunto dal 1º luglio
1940, rimanendo alla Casanatense, dove si occupò anche della
catalogazione dei manoscritti. Fu anche assistente volontaria di
Bibliografia all\'Università di Roma, dal 1938 al 1941, e frequentò la
Scuola dell\'Archivio di Stato di Roma.\
Per il primo semestre del 1941 fu comandata alla Biblioteca
universitaria di Bologna, dove collaborò anche all\'attività della
Soprintendenza bibliografica, tenendo lezioni al corso per le
biblioteche popolari e scolastiche organizzato a Ravenna.\
Al principio del 1942 venne trasferita a dirigere la [Biblioteca
governativa di Lucca](/aib/stor/teche/lu-sta.htm). In quell\'anno fu
anche invitata a contribuire con un saggio alla miscellanea in onore di
Gutenberg curata dal Ministero dell\'educazione nazionale e dall\'AIB e
edita da Hoepli. Si sposò nel febbraio 1945 e fu promossa alle
qualifiche di bibliotecario (maggio 1945) e di bibliotecario di prima
classe (giugno 1948). Nel 1950 organizzò una *Mostra storica della
tipografia lucchese*.\
Nel 1956 fu trasferita alla direzione della [Biblioteca universitaria di
Pisa](/aib/stor/teche/pi-uni.htm). Nel dicembre 1959 fu promossa
direttore di biblioteca di 3ª classe, nel luglio 1961 direttore di 2ª
classe e nel luglio 1964 direttore di prima classe.\
Dal giugno 1961 all\'aprile 1962 tenne anche la direzione
dell\'[Istituto centrale per il catalogo unico delle biblioteche
italiane e per le informazioni bibliografiche](/aib/stor/dir-iccu.htm).\
Nel 1970 tornò a Roma a dirigere la Biblioteca del Ministero della
pubblica istruzione e dall\'aprile 1970 all\'ottobre 1971 resse anche la
direzione della [Biblioteca medica
statale](/aib/stor/teche/rm-med.htm).\
Andò in pensione nel gennaio 1973, con la qualifica di dirigente
superiore.\
Socia dell\'Associazione italiana biblioteche almeno dal 1934, partecipò
ai congressi di Bari (1934), di Genova (1936) e di Napoli (1940) -- dove
presentò una comunicazione su *Le collezioni Amori al R. Istituto di
patologia del libro* -- e poi a quasi tutti quelli degli anni Cinquanta
e Sessanta. Fece parte del Comitato regionale della [Sezione
Toscana](/aib/stor/sezioni/tos.htm) dal 1956 al 1958; eletta nuovamente
nel 1969, rinunciò alla carica.\
Autrice di vari saggi di storia della stampa e della miniatura,
collaborò ad «Accademie e biblioteche d\'Italia» e all\'«Almanacco dei
bibliotecari italiani» e fu anche socio ordinario della Società storica
pisana.

Lavorò nelle biblioteche governative anche la sorella **Anna Maria
Moneti** (Roma 12 marzo 1914-?), dal 1941 sposata Romoli, non laureata,
entrata in ruolo come ordinatore insieme a Elena, tra i vincitori dello
stesso concorso. Destinata alla Biblioteca nazionale di Roma, vi rimase
probabilmente per l\'intera carriera. Anche lei socia dell\'Associazione
italiana biblioteche dal 1934, partecipò con la sorella ai congressi di
Bari (1934) e di Genova (1936). Fu promossa primo ordinatore dal maggio
1940, poi ordinatore principale nel luglio 1946, e andò in pensione
anticipatamente, entro il 1951.

Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 24.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 40.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-10, ultimo aggiornamento 2022-02-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/amicom.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
