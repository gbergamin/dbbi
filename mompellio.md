![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mompellio.jpg){height="250"}

## Mompellio, Federico

(Genova 9 settembre 1908 -- Domodossola VB 7 agosto 1989)

Studiò pianoforte e composizione a Genova e poi al Conservatorio di
Parma, dove conseguì i diplomi nel 1926 e 1928 e fu allievo di [Adelmo
Damerini](damerini.htm).\
Laureato in lettere all\'Università di Genova nel 1932, con una tesi di
storia della musica, l\'anno successivo vinse la cattedra di storia
della musica, unita al posto di bibliotecario, al Conservatorio di
Palermo. Dal 1934 si trasferì al Conservatorio di Parma, dove tenne
anche l'insegnamento di composizione. In quegli anni collaborò anche con
la Biblioteca Palatina, catalogando materiale della Sezione musicale
annessa.\
Nel 1938 si trasferì ancora, come bibliotecario, al Conservatorio G.
Verdi di Milano, succedendo a Fausto Torrefranca. Curò la protezione del
patrimonio della biblioteca dai rischi bellici e nell\'estate 1943 fece
ricoverare fuori città il materiale di pregio, salvandolo dal
bombardamento che colpì il Conservatorio.\
Nel 1949 lasciò la biblioteca per l\'insegnamento di storia della musica
e fu poi anche vicedirettore del Conservatorio.\
Insegnò storia della musica anche all\'Università di Pavia, nel
1950-1952, e poi dal 1954 alla Scuola di paleografia e filologia
musicale di Cremona. Conseguita nel 1964 la libera docenza, lasciò nel
1968 il Conservatorio per la cattedra universitaria. Dal 1958 al 1966 fu
anche professore incaricato di storia della musica all\'Università di
Milano.\
Socio dell\'Associazione italiana biblioteche almeno dal 1937, aderì
alla sua ricostituzione del dopoguerra e fu candidato (non eletto) al
primo Comitato regionale della [Sezione
Lombardia](/aib/stor/sezioni/lom.htm), nel marzo 1949.\

Autore di numerosi studi di storia della musica e curatore di edizioni
di Paganini, Vivaldi e altri musicisti, oltre che compositore e
interprete di musica da camera, fu anche vicepresidente della Società
italiana di musicologia e membro dell\'Accademia di S. Cecilia.\
Al Conservatorio di Milano si conserva un fondo di sue carte e
autografi.

Alberto Petrucciani

Emiliano Giannetti. [*Mompellio,
Federico*](http://www.treccani.it/enciclopedia/federico-mompellio_(Dizionario-Biografico)/).
In: *Dizionario biografico degli italiani*. Vol. 75. Roma: Istituto
della Enciclopedia italiana, 2011, p. 492-494 (con ulteriori riferimenti
bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-01-17, ultimo aggiornamento 2021-03-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mompellio.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
