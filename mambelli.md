![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mambelli.jpg){height="250"}

## Mambelli, Giuliano

(Forlì 27 gennaio 1879 -- Forlì 10 gennaio 1960)

Abbandonati gli studi in seminario, entrò nel movimento repubblicano (ed
ebbe cariche anche nella Massoneria), fondò e diresse il periodico «La
giovane Romagna» (1905-1906) e fu consigliere comunale prima
dell\'avvento del fascismo.\
Laureato in lettere, e poi diplomato in biblioteconomia e paleografia
all\'Università di Bologna, nel 1912 assunse la direzione della
Biblioteca comunale F. Trisi e dell\'Archivio storico di Lugo, che
mantenne fino al 1945.\
Volontario e combattente in Francia nella Prima guerra mondiale, col
grado di tenente, fu anche autore di libri di versi, opere drammatiche a
sfondo sociale e saggi di critica letteraria, arte e filosofia. Continuò
inoltre l\'attività giornalistica (che riprenderà, ancora per il Partito
repubblicano, nel secondo dopoguerra, tornando anche ad essere
consigliere provinciale dal 1948 al 1951 e consigliere comunale dal 1951
al 1956).\
Durante la sua direzione della Biblioteca, oltre a compiere importanti
lavori di riordinamento, si adoperò particolarmente per salvarne il
patrimonio dai rischi e dai danni della guerra.\
A partire dal 1920 pubblicò numerosi e impegnativi lavori bibliografici:
i cataloghi degli incunaboli, delle cinquecentine più antiche e dei
libri miniati della Biblioteca di Lugo, e soprattutto gli *Annali delle
edizioni dantesche* (Bologna: Zanichelli, 1931) e *Gli annali delle
edizioni virgiliane* (Firenze: Olschki, 1954), oltre ad alcuni scritti
sulla fortuna dei due autori.\
Dopo il collocamento a riposo resse per circa due anni, dal 1952 o 1953
al 1954, la Biblioteca comunale A. Saffi di Forlì, a cui lasciò la sua
raccolta libraria, e dal 1956 al 1958 curò il riordinamento della
Biblioteca dell\'Accademia dei Filopatridi di Savignano sul Rubicone.\

Socio dell\'Associazione italiana biblioteche dalla fondazione (1930),
partecipò assiduamente alle sue attività negli anni Trenta.\
Fu anche ispettore bibliografico onorario, dal 1929, membro della
Commissione per la conservazione dei monumenti e socio corrispondente
della Deputazione di storia patria per le province di Romagna.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 238 e 454.

*Chi è?: dizionario degli italiani d\'oggi*. Roma: A. F. Formiggini,
1928, p. 305-306; 2ª ed., ivi, 1931, p. 455; 3ª ed., ivi, 1936, p. 546;
4ª ed., Roma: Cenacolo, 1940, p. 560.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 547; 6ª ed., ivi, 1957, p. 324; 7ª ed., ivi,
1961, p. 401.

Antonio Mambelli. *Giuliano Mambelli: discorso letto in Bologna il 17
marzo 1963 alla Deputazione di storia patria per le province di
Romagna*. «Atti e memorie / Deputazione di storia patria per le province
di Romagna», n.s., 12/14 (1960/61-1961/62-1962/63), p. 391-394. Stampato
nel 1966.

Luciana Martinelli. *Mambelli, Giuliano*. In: *Enciclopedia dantesca*.
Vol. 3. Roma: Istituto della Enciclopedia italiana, 1971, p. 797 (che
indica come anno di nascita il 1889).

Elio Santarelli. *Mambelli Giuliano*. In: *Personaggi della vita
pubblica di Forlì e circondario: dizionario biobibliografico 1897-1987*,
a cura di Lorenzo Bedeschi e Dino Mengozzi. Urbino: Quattroventi, 1996,
p. 586-587.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 284-285.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2021-03-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mambelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
