![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Podestà, Bartolomeo

(Sarzana SP 17 luglio 1820 -- Sarzana SP 30 dicembre 1910)
:::

Barone di famiglia genovese, laureato in giurisprudenza all\'Università
di Genova, studioso di storia e d\'arte, dal 1º settembre 1862 al 31
dicembre 1872 svolse le funzioni di consigliere di prefettura, a
Girgenti (Agrigento), Bologna, Imola (come sottoprefetto) e ancora
Bologna, dando poi le dimissioni per un trasferimento non gradito.\
Nell\'ottobre del 1873, subito dopo l\'emanazione della legge sulla
soppressione delle corporazioni religiose di Roma, venne chiamato a far
parte, in rappresentanza del Ministero degli interni, della Commissione
speciale per la vigilanza sulla conservazione delle biblioteche, delle
collezioni scientifiche e degli oggetti d\'arte e d\'antichità già
spettanti alle corporazioni soppresse, Commissione nella quale il
Ministero della pubblica istruzione era rappresentato da Enrico
Narducci, direttore della Biblioteca Alessandrina, e da Ettore Novelli,
direttore della Biblioteca Angelica; la Commissione venne poi sciolta
dalla Giunta liquidatrice dell\'asse ecclesiastico il 31 dicembre 1874.\
Dall\'agosto del 1875 risulta fra i collaboratori scelti dal ministro
Bonghi per dare avvio all\'istituzione della Biblioteca nazionale di
Roma, insieme a Carlo Castellani, che ne era il prefetto, a [Francesco
Carta](carta.htm), a Ettore Novelli e all\'abate [Erasmo
Severini](severini.htm). In questo periodo venne incaricato della
sistemazione degli opuscoli e della collocazione definitiva dei libri di
medicina. Nel febbraio del 1876 ebbe l\'incarico di reggente delle sale
in cui erano stati collocati i libri delle soppresse corporazioni
religiose e curatore della Biblioteca musicale. Dal 16 marzo dello
stesso anno, data di inaugurazione della nuova Biblioteca, ebbe dal
ministro Bonghi la nomina a bibliotecario della Nazionale, insieme al
Castellani che ebbe anche l\'incarico di rappresentare il prefetto,
ancora da nominare (solo con il decreto del 15 luglio 1877 verrà
nominato Gilberto Govi, già preposto alla Biblioteca Casanatense, che
rimarrà in carica per 172 giorni). In questa veste fu incaricato della
direzione delle collezioni speciali e del loro catalogo.\
Il 23 giugno 1878, avendo il ministro Francesco De Sanctis incaricato il
Govi di una missione a Parigi, cui seguì l\'assegnazione della cattedra
di fisica all\'Università di Napoli, toccò a lui assumere la reggenza
della Biblioteca (alla quale era in quegli anni unita
amministrativamente anche la Biblioteca Casanatense), che tenne fino al
1º aprile 1879, quando fu richiamato come prefetto reggente Carlo
Castellani. Durante il periodo di reggenza, essendo stato contrario fin
dall\'inizio alla collocazione sistematica dei libri voluta dal
Castellani, adottò il sistema di collocare i libri per formato. Nel 1878
firmò la relazione al Ministro su alcuni cimeli trovati in un
ripostiglio del Collegio romano nel 1877.\
In seguito alla relazione della Commissione d\'inchiesta presieduta da
Luigi Cremona, nominato nel 1880 regio commissario della Biblioteca
nazionale di Roma, Podestà -- messosi in aspettativa per motivi di
salute dal 15 luglio 1880 al 31 maggio 1882 -- fu trasferito alla
Biblioteca nazionale di Firenze, mentre Castellani subì un processo dal
quale uscì assolto nel 1882 e trasferito alla Universitaria di Bologna.\
Alla Biblioteca nazionale centrale di Firenze rimase come secondo
bibliotecario (vicedirettore) e direttore della sezione manoscritti dal
1882 fino al collocamento a riposo, salvo il breve periodo passato alla
direzione della Biblioteca Medicea Laurenziana (dal 27 dicembre 1893
fino al 20 ottobre 1895), in sostituzione di [Guido Biagi](biagi.htm)
nominato ispettore centrale del Ministero da Ferdinando Martini,
ministro della pubblica istruzione. Lasciò il servizio, su sua domanda,
dal 1º luglio 1904.\
Membro dell\'Accademia di archeologia e storia di Roma, partecipò nel
1846 all\'ottava Riunione degli scienziati italiani, tenuta a Genova,
con una comunicazione sugli scavi di Luni; a Bologna fece parte della
Deputazione di storia patria per le province di Romagna, nei cui *Atti*
pubblicò alcuni lavori storici; fu inoltre socio corrispondente della
Società ligure di storia patria (dal 1861), della Deputazione toscana di
storia patria e della Società romana di storia patria (a cui pure
contribuì con uno studio su *Carlo V a Roma nel 1536*). Collaborò alla
«Rivista delle biblioteche», dove pubblicò a puntate, nel 1888,
*Documenti inediti per la storia della Libreria Laurenziana*.

Simonetta Buttò

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 708 (che indica come anno di
nascita il 1829).

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1168 (che indica come anno di
nascita il 1827).

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 205 (che indica come anno di nascita
il 1827).

Francesco Luigi Mannucci. *Bartolomeo Podestà*. «Giornale storico della
Lunigiana», 2 (1910), p. 196-206, con elenco degli scritti.

*Bartolommeo Podestà*. «Bollettino delle pubblicazioni italiane ricevute
per diritto di stampa dalla Biblioteca nazionale centrale di Firenze»,
n. 122 (febbraio 1911), p. vj.

Francesco Poggi. *Bartolomeo Podestà, m. 30 dicembre 1910*. «Atti della
Società ligure di storia patria», 49 (1919), n. 1, p. 186-187.

Carlo Frati. *Dizionario bio-bibliografico dei bibliotecari e dei
bibliofili italiani dal secolo XIV al XIX*, raccolto e pubblicato da
Albano Sorbelli. Firenze: Olschki, 1933, p. 467-468.

Virginia Carini Dainotti. *La Biblioteca nazionale Vittorio Emanuele al
Collegio romano*. Vol. 1. Firenze: Olschki, 1956, p. 54, 100-101,
135-136 e *passim* (nuova ed. Firenze: Olschki, 2003).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni antiquariato, 1960, p. 90.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 365-366 (che lo dice morto il 31
dicembre e colloca erroneamente nel 1905 la direzione della Biblioteca
Medicea Laurenziana).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2003-11-24, ultimo aggiornamento 2021-03-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/podesta.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
