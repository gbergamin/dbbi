![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Merolle Tondi, Irma

(Abbadia San Salvatore SI 27 novembre 1905 -- Firenze 10 maggio 1981)
:::

Dopo la laurea in lettere, conseguita all\'Università di Firenze nel
1928 con una tesi sul diritto attico, entrò nelle biblioteche statali
come bibliotecario aggiunto dal 16 febbraio 1933, destinata alla
Biblioteca Laurenziana di Firenze. Passò quindi nell\'ottobre dello
stesso anno alla Biblioteca nazionale centrale, dove curò il settore dei
manoscritti e si occupò anche delle attività della Soprintendenza
bibliografica per la Toscana. Fu poi trasferita di nuovo alla
Laurenziana nell\'agosto 1937 ma dopo tre anni, dall\'agosto 1940,
rientrò alla Nazionale.\
Promossa nell\'aprile 1941 bibliotecario capo, dal giugno 1942 diresse
la [Biblioteca Riccardiana](/aib/stor/teche/fi-ric.htm). Nell\'aprile
1942 aveva sposato [Teodorico Merolle](merollet.htm), ordinatore ed
economo della Biblioteca nazionale di Firenze e, per qualche tempo,
della Marucelliana.\
Nel giugno 1948 fu promossa direttore di biblioteca di 3ª classe (dal
1950 di 2ª classe e dal 1959 di 1ª classe).\
Nel maggio 1953 passò a dirigere la [Biblioteca nazionale
centrale](/aib/stor/teche/fi-naz.htm), poi dall\'ottobre 1956 e fino al
1967 la [Biblioteca Medicea Laurenziana](/aib/stor/teche/fi-lau.htm).
Nel giugno 1967, e fino al dicembre 1970, tornò alla direzione della
[Biblioteca Riccardiana](/aib/stor/teche/fi-ric.htm). Fece parte inoltre
della Commissione \"Indici e cataloghi\" al Ministero della pubblica
istruzione.\
Socia dell\'Associazione italiana biblioteche dal 1933, partecipò ai
suoi convegni nazionali dal 1936 al 1939. Aderì alla sua ricostituzione
nel marzo 1946 e fece parte del [Comitato
provvisorio](/aib/stor/cariche46.htm) che resse l\'Associazione fino al
1951. Continuò a partecipare assiduamente alle sue attività e ai suoi
congressi fino agli anni Sessanta e venne eletta nel Comitato regionale
della [Sezione Toscana](/aib/stor/sezioni/tos.htm) per il triennio
1964-1967.\
Fece parte anche del consiglio della Società dantesca e presiedette, dal
1966 al 1968, il Soroptimist Club di Firenze.\
Pubblicò un\'ampia ricerca su *L\'abate Matteo Luigi Canonici e la sua
biblioteca: i manoscritti Canonici e Canonici-Soranzo delle biblioteche
fiorentine* (Roma: Institutum historicum Societatis Iesu, 1958).
Collaborò inoltre a «La bibliofilia», a «Aegyptus» (per l\'edizione di
papiri della collezione fiorentina) e all\'*Enciclopedia italiana*.

Alberto Petrucciani

*Chi è?: dizionario biografico degli italiani d\'oggi*, 5ª, ed., Roma:
Filippo Scarano, 1948, p. 593-594; 6ª, ed., ivi, 1957, p. 352.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1003.

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 131.

*Lui, chi è?*  2ª ed. Torino: Editrice torinese, \[1971?\], vol. 2, p.
712.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2020-07-20, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/merollei.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
