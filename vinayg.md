![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](vinayg.jpg){height="250"}

## Vinay, Gustavo

(Chiabrano di Perrero TO 22 marzo 1912 -- Montichiari BS 21 settembre
1993)

Di famiglia valdese, dopo gli studi superiori a Carmagnola si laureò in
lettere all\'Università di Torino nel novembre 1934, con Vittorio Cian,
discutendo una tesi sull\'umanesimo subalpino, che pubblicò l\'anno
dopo. Insegnò poi per breve tempo al Liceo D\'Azeglio e seguì a Parigi i
corsi dell\'École pratique des hautes études.\
Vinto il concorso per bibliotecario aggiunto nelle biblioteche
governative, fu assegnato dal 1º luglio 1940 alla Biblioteca nazionale
di Torino, ma nel frattempo chiamato alle armi (e inviato dal 1942 sul
fronte dei Balcani, in artiglieria alpina), iniziò effettivamente il suo
servizio in biblioteca dall\'ottobre del 1943. Pubblicò nel 1947, su
«Aevum», un *Contributo alla identificazione di alcuni manoscritti
frammentari della Nazionale di Torino*.\
Promosso bibliotecario di prima classe nel giugno 1948, diresse la
[Biblioteca universitaria di Pavia](/aib/stor/teche/pv-uni.htm) dal
gennaio 1951 all\'ottobre 1955.\
Rimasto vedovo, con una figlia, nel 1953, il 14 luglio 1955 si sposò con
[Angela Pietra](vinay.htm), che usò poi abitualmente solo il cognome
acquisito.\
Socio dell\'AIB dall\'immediato dopoguerra e vicepresidente del
[Comitato regionale provvisorio](/aib/stor/sezioni/pmn.htm) della
Sezione di Torino (1948-1949), la rappresentò all\'assemblea di Palermo
del novembre 1948 in cui l\'Associazione venne formalmente ricostituita.
Al Congresso di Cagliari del 1953 presentò una relazione sul nuovo
regolamento per le riproduzioni nelle biblioteche governative, che fu
però letta in sua assenza; in seguito fu membro di alcune commissioni.\
Libero docente di letteratura latina medievale dal 1942, incaricato
della materia nell\'Università di Pavia dal 1951/52, divenne professore
ordinario nell\'Università di Roma dal novembre 1955.\

Nell\'Università di Roma fu incaricato anche dell\'insegnamento di
Bibliologia e storia delle biblioteche presso la Scuola speciale per
archivisti e bibliotecari dal 1957/58 al 1961/62, di quello di Storia
della letteratura latina medievale nel 1963/64, di quello di Latino
medievale dal 1964/65 al 1975/76. Collocato fuori ruolo dal 1982, andò a
riposo nel 1987.\
Fu socio corrispondente della Deputazione subalpina di storia patria
(dal 1936) e dell\'Accademia delle scienze di Torino (dal 1959), membro
del consiglio del Centro italiano di studi sull\'Alto Medioevo dal 1961
al 1977, socio onorario della Società internazionale per lo studio del
Medioevo latino (dal 1984).

Alberto Petrucciani

*Pedagogisti ed educatori*, diretto da Ernesto Codignola. Milano:
Istituto editoriale italiano, 1939, p. 437 (Enciclopedia biografica e
bibliografica italiana; 38).

Gustavo Vinay. *Pretesti della memoria per un maestro*. Milano-Napoli:
Ricciardi, 1967. 144 p. Ristampa anastatica con *Premessa alla ristampa*
di Giovanni Miccoli (p. V-XI), Spoleto: Centro italiano di studi
sull\'alto Medioevo, 1993, XI, 144 p.

Raffaele Giglio. *[Vinay,
Gustavo](http://www.treccani.it/enciclopedia/gustavo-vinay_%28Enciclopedia-Dantesca%29/)*.
In: *Enciclopedia dantesca*. Vol. 5. Roma: Istituto della Enciclopedia
italiana, 1976, p. 1023.

Claudio Leonardi. *Gustavo Vinay*. (In memoriam). «Studi medievali», 3ª
serie, 34 (1993), n. 2, p. 959-966.

Giuseppe Sergi. *Gustavo Vinay e l\'ascendente di un maestro
involontario*. «Studi medievali», 3ª serie, 40 (1999), n. 1, p. 323-331.

Gabriella Braga - Ileana Pagani. *Bibliografia degli scritti di Gustavo
Vinay (1912-1993)*. «Studi medievali», serie 3ª, 40 (1999), n. 1, p.
395-439 (con ampie notizie biografiche e un elenco di scritti su di
lui).

Ileana Pagani. *[Vinay,
Gustavo](https://www.treccani.it/enciclopedia/gustavo-vinay_%28Dizionario-Biografico%29/)*.
In: *Dizionario biografico degli italiani*. Vol. 99. Roma: Istituto
della Enciclopedia italiana, 2020, p. 390-392 (con altri riferimenti
bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-04, ultimo aggiornamento 2021-04-16, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vinayg.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
