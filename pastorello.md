![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pastorello.jpg){height="250"}

## Pastorello, Ester

(Montagnana PD 8 dicembre 1884 -- Padova 15 luglio 1971)

Laureata in lettere all\'Università di Padova nel luglio 1907, con una
tesi di storia padovana (pubblicata l\'anno successivo), nello stesso
anno accademico conseguì anche il diploma della Sezione di filosofia e
filologia dell\'Istituto di studi superiori pratici e di perfezionamento
di Firenze.\
Entrò nelle biblioteche governative per concorso come sottobibliotecaria
reggente, dal 1º gennaio 1909, presso la [Biblioteca nazionale
Marciana](/aib/stor/teche/ve-mar.htm) di Venezia. Durante la Prima
guerra mondiale fu particolarmente impegnata nella protezione del
patrimonio della biblioteca dai rischi bellici e nelle attività per la
diffusione di libri al fronte. A quanto risulta dal suo foglio
matricolare (che però presenta numerose inesattezze) fu trasferita per
breve tempo, probabilmente a seguito della ritirata di Caporetto, alla
Biblioteca Estense di Modena nel novembre 1917 e poi alla Biblioteca
nazionale di Roma dal gennaio 1918, rientrando in novembre alla
Marciana.\
Con la riforma delle carriere del 1919 venne inquadrata nella qualifica
di bibliotecario e dopo la morte di [Giulio Coggiola](coggiola.htm)
resse, dal settembre 1919 al novembre 1920, la direzione della
Biblioteca.\
Venne poi trasferita dal dicembre 1920 alla Biblioteca universitaria di
Padova e dal novembre 1922 alla Biblioteca nazionale Braidense di
Milano.\
Nel marzo 1925 fu trasferita a dirigere la [Biblioteca governativa di
Gorizia](/aib/stor/teche/go-sta.htm) e nel giugno dello stesso anno
promossa bibliotecario capo.\
Dall\'aprile 1927 fu trasferita alla direzione della [Biblioteca
universitaria di Pavia](/aib/stor/teche/pv-uni.htm) e dal luglio 1933 a
quella della [Biblioteca Estense e universitaria di
Modena](/aib/stor/teche/mo-est.htm), con l\'incarico anche di
soprintendente bibliografico per l\'Emilia. Nel febbraio 1931 era stata
promossa direttore di biblioteca di 2ª classe.\
Nell\'aprile 1934 venne nominata direttrice della [Biblioteca nazionale
di Palermo](/aib/stor/teche/pa-cen.htm) e soprintendente per la Sicilia
occidentale e nel gennaio 1935 promossa direttore di 1ª classe.\
Con il 1º luglio 1937 passò a dirigere la [Biblioteca nazionale di
Torino](/aib/stor/teche/to-naz.htm) e la Soprintendenza per il Piemonte,
e negli anni della guerra dovette occuparsi della protezione del
patrimonio librario dai rischi bellici. Purtroppo, per il
congestionamento della sede e lo sfollamento molto limitato del
materiale di pregio, la Biblioteca subì gravi perdite per i
bombardamenti della città. Diresse la Biblioteca fino al collocamento a
riposo, anticipato su sua domanda, il 1º giugno 1947.\

Socia dell\'Associazione italiana biblioteche dalla sua costituzione nel
1930, promosse nel 1946 la costituzione della [Sezione di
Torino](/aib/stor/sezioni/pmn.htm) e ne fu presidente provvisorio fino
al collocamento a riposo, dopo il quale tornò a vivere a Padova. Fece
parte inoltre della Deputazione di storia patria per le Venezie (prima
donna ad essere nominata socio corrispondente, nel 1916, poi deputata
dal 1936 e socia effettiva dal 1951) e dell\'Accademia patavina di
scienze lettere ed arti (come socio corrispondente dal 1970).\
Autrice di un\'indagine sulle procedure di accessionamento in biblioteca
(*Per la genesi storica de l\'istituto amministrativo de \"l\'ingresso\"
nelle biblioteche: saggio di bibliografia ragionata*, Venezia: Off.
grafiche C. Ferrari, 1920), di numerosi importanti lavori sulla stampa
veneziana (*Tipografi, editori, librai a Venezia nel secolo XVI*,
Firenze: Olschki, 1924; *Bibliografia storico-analitica dell\'arte della
stampa a Venezia*, Venezia: Deputazione di storia patria per le Venezie,
1933) e in particolare sui Manuzio (*L\'epistolario manuziano:
inventario cronologico-analitico 1483-1597*, Firenze: Olschki, 1957;
*Inedita manutiana, 1502-1597: appendice all\'inventario*, ivi, 1960),
di studi di storia veneziana e padovana, collaborò alla «Rivista delle
biblioteche e degli archivi», a «La bibliofilia» e ad «Accademie e
biblioteche d\'Italia».\
Lasciò le sue carte e parte dei suoi libri alla Biblioteca Marciana di
Venezia; i libri sono stati poi devoluti al Centro studi sui castelli di
Montagnana.

Alberto Petrucciani

*Chi è?: dizionario degli italiani d\'oggi*. 3ª ed. Roma: A. F.
Formiggini, 1936, p. 696-697; 4ª ed., Roma: Cenacolo, 1940, p. 715.

*Chi è?: dizionario bigrafico degli italiani d\'oggi*. 5ª ed. Roma:
Filippo Scarano, 1948, p. 691.

Lamberto Donati. *Vita bibliografica di Ester Pastorello*. «La
bibliofilia», 66 (1964), n. 3, p. 301-304, con una lettera
autobiografica e l\'elenco degli scritti principali. Pubblicato anche in
«Accademie e biblioteche d\'Italia», 33 (1965), n. 1/2, p. 67-69.

Ettore Apollonj. *Ricordiamo*. «Almanacco dei bibliotecari italiani»,
1972, p. 106-110: 109-110.

*Ester Pastorello*. «Atti e memorie dell\'Accademia patavina di scienze
lettere ed arti», 91 (1978/79), parte I, p. 58-62, con una fotografia.
Pubblicato nel 1980. Riprende il contributo di L. Donati con una
premessa di *l. l.* \[Lino Lazzarini\].

Cesare Repossi. *I direttori*. In: *Il bicentenario della Biblioteca
universitaria di Pavia: notizie storiche*. Pavia: Biblioteca
universitaria, 1979, p. 21-42: 38-39.

Elisabetta Lugato. *Le carte di Ester Pastorello alla Biblioteca
nazionale Marciana di Venezia*. In: *\"Il bibliotecario inattuale\":
miscellanea di studi di amici per Giorgio Emanuele Ferrari bibliotecario
e bibliografo marciano*, a cura di Stefania Rossi Minutelli. Padova:
Nova Charta, 2007, vol. 1, p. 295-323, con l\'inventario del fondo.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 351-353.

Elisabetta Lugato. *Ester Pastorello*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 478-484 (con l\'elenco degli scritti e altri riferimenti
bibliografici, ma con varie inesattezze sulla carriera, dovute al foglio
matricolare).

Alberto Petrucciani. *Libri e libertà: biblioteche e bibliotecari
nell\'Italia contemporanea*. Manziana (Roma): Vecchiarelli, 2012,
all\'indice.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-07, ultimo aggiornamento 2023-01-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pastorello.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
