![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](galli.gif){height="250"}

## Galli, Romeo

(Imola BO 10 dicembre 1872 -- Imola BO 27 maggio 1945)

Autodidatta, entrò nel 1890 come aiutobibliotecario alla Biblioteca
comunale di Imola. Nominato direttore della Biblioteca nel 1894,
pubblicò nello stesso anno il catalogo de *I manoscritti e gli
incunaboli della Biblioteca comunale d\'Imola* (Imola: Galeati, 1894),
molto dettagliato e accurato, accompagnato da un\'ampia introduzione
sull\'istituto e la sua storia e dedicato ad Andrea Costa, eletto
l\'anno precedente sindaco di Imola e allora presidente della
Commissione per la biblioteca.\
Riorganizzò la biblioteca soprattutto riguardo ai cataloghi e ai
servizi, arricchì le raccolte anche con varie donazioni, fece costruire
una nuova ampia sala di lettura, inaugurata nel 1931, e istituì una
sezione popolare. Riuscì inoltre a riunire nel Palazzo degli studi, sede
della Biblioteca, e a creare o riorganizzare le raccolte museali e i
fondi archivistici della città (Museo della preistoria, Museo di
archeologia, Raccolta d\'arte, Archivio storico comunale, Archivio
notarile), istituendo anche un Museo del Risorgimento.\
Venne collocato a riposo, per limiti d\'età, il 1º luglio 1938.\
Socio della Società bibliografica italiana dal 1897 al 1911, aderì
all\'Associazione italiana biblioteche dalla sua fondazione (1930).\
Fu anche impegnato in politica, fin da giovanissimo, come socialista
internazionalista, svolgendo opera di propaganda contro la guerra
1914-1918; in seguito ebbe un ruolo importante nella costituzione di
varie cooperative, particolarmente nella produzione ceramica e nel
commercio dei generi alimentari.\
Pubblicò numerosi scritti, anche aneddotici e giornalistici, di storia
di Imola e del Risorgimento. Nel campo della storia del libro pubblicò
il volume *L\'arte della stampa in Imola: MDLXXXVI-MCMI: note ed
appunti* (Imola: Cooperativa tipografica editrice, 1901) e contribuì con
il capitolo su *La stampa in Romagna* al monumentale volume sui *Tesori
delle biblioteche d\'Italia. Emilia e Romagna* curato da Domenico Fava
(Milano: Hoepli, 1932). Collaborò anche a «La bibliofilia», ad
«Accademie e biblioteche d\'Italia», a «L\'Archiginnasio» e ad altre
riviste.\
Le sue carte, con parecchi lavori rimasti inediti, sono conservate alla
Biblioteca comunale di Imola.

Alberto Petrucciani

*Imola - Biblioteca comunale: collocamento a riposo del direttore*.
«Accademie e biblioteche d\'Italia», 12 (1938), n. 3/6, p. 406-407.

R. V. *[Romeo Galli](/aib/stor/album/galli1.htm)*. «La squilla:
settimanale della Federazione provinciale bolognese del Partito
socialista di unità proletaria», 45, n. 3 (2 giu. 1945), p. 1.

Giuseppe Mazzini. *Romeo Galli*. «La piê», 19 (1946), n. 3, p. 57-58,
con una fotografia.

Domenico Fava. *Albano Sorbelli, Santi Muratori, Romeo Galli*. «Rivista
delle biblioteche», 1 (1947), n. 1, p. 125-131.

Romeo Galli. *Scritti vari (Frammento autobiografico, Imola e imolesi
nella storia, La guerra e la rivoluzione russa, \"Sfinge\")*, nel 4º
anniversario della morte a cura e con prefazione di Amedeo Tabanelli.
Imola: Galeati, 1949. VII, 180 p.

Antonio Toschi. *Romeo Galli*. «Accademie e biblioteche d\'Italia», 18
(1950), n. 1/2/3, p. 177.

Fausto Mancini. *Contributo ad una bibliografia imolese: gli scritti
editi ed inediti di Romeo Galli*. Imola: Galeati, 1955. 43 p.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 190.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 94-95 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 215 (che lo dice direttore della
Biblioteca dal 1904).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2022-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/galli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
