![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](bruschi.jpg){height="250"}

## Bruschi, Angelo

(Firenze 20 luglio 1858 -- Firenze 27 marzo 1941)

Dopo la licenza liceale entrò nelle biblioteche governative come alunno
ai posti superiori, dal 1º maggio 1878, presso la Biblioteca nazionale
centrale di Firenze.\
Nel novembre 1879 fu inquadrato nei ruoli come assistente di 4ª classe e
trasferito alla Biblioteca governativa di Cremona.\
Nel settembre 1880 fu trasferito alla Biblioteca nazionale di Roma, come
assistente di 3ª classe, e collaborò con [Chilovi](chilovi.htm) nella
riorganizzazione della Biblioteca sotto il commissario Luigi Cremona.\
Rientrato nel giugno 1882 a Firenze, alla [Biblioteca
Marucelliana](/aib/stor/teche/fi-mar.htm), come assistente di 2ª classe,
ne resse la direzione nel 1885-1886, tra il trasferimento di
[Chilovi](chilovi.htm) alla Nazionale e il ritorno di [Guido
Biagi](biagi.htm), e poi ne divenne direttore dal 1891. Nel ruolo unico
del 1887 era stato inquadrato come sottobibliotecario di prima classe e
nel giugno 1890, superato l\'esame di abilitazione, era stato promosso
alla qualifica di bibliotecario.\
Nominato direttore della [Biblioteca nazionale centrale di
Firenze](/aib/stor/teche/fi-naz.htm) dall\'ottobre 1924, con l\'incarico
connesso di soprintendente bibliografico per la Toscana, nei primi anni
fu impegnato soprattutto in due progetti, il completamento
dell\'edificio di Piazza Cavalleggeri e il primo Congresso mondiale
delle biblioteche e di bibliografia, al quale presentò una relazione
sulle Soprintendenze bibliografiche, e si deve a lui anche l\'inizio del
catalogo per soggetto e degli indici dei soggetti nel «Bollettino delle
pubblicazioni italiane». Nel giugno 1926 raggiunse il grado di direttore
di biblioteca di prima classe e dal 1929 al 1932 fece parte della
Commissione centrale per le biblioteche presso il Ministero.\
Fu collocato a riposo con il 1º luglio 1933 e nel 1934 nominato
ispettore bibliografico onorario.\

Tra i fondatori della Società bibliografica italiana nel 1896, ne fu
cancelliere nel primo anno, consigliere nel 1897-1898 e socio fino
almeno al 1911.\
Fu poi membro del Comitato promotore dell\'Associazione italiana
biblioteche e del suo primo [Consiglio
direttivo](/aib/stor/cariche30.htm) (1930-1933).\
Curò la terza edizione del *Vocabolario della lingua italiana* di Pietro
Fanfani e la traduzione delle *Regole per il catalogo alfabetico a
schede della Reale Biblioteca universitaria di Breslavia compilate dal
dr. Carlo Dziatzko* (Firenze: Sansoni, 1887) e collaborò a vari giornali
e riviste, fra i quali anche il «Giornale dei bambini» diretto da
Ferdinando Martini.\
Un fondo di sue carte è conservato alla Biblioteca Marucelliana.

Simonetta Buttò

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 40.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 67.

*Angelo Bruschi*. «La bibliofilia», 43 (1941), n. 1/2, p. 63-64.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 193.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 181.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 46 (voce di Simonetta Buttò).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 94-95.

Antonio Giardullo. *Angelo Bruschi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 124-131, con elenco degli scritti e ulteriori
riferimenti bibliografici.

Fabio Gadducci - Giovanna Lambroni. *Guido Biagi e Angelo Bruschi
redattori del \"Giornale per i bambini\"*. «Accademie & biblioteche
d\'Italia», n.s., 14 (2019), n. 2, p. 24-34: ill.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-08-24, a cura di [Simonetta
Buttò](/aib/redazione3.htm), [Andrea Paoli](/aib/redazione3.htm) e
[Alberto Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bruschi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
