![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pisauri.jpg){height="250"}

## Pisauri, Nazzareno

(Recanati MC 15 ottobre 1940 -- Bologna 23 marzo 2016)

Nato nella campagna di Recanati, conseguì la maturità classica nel 1959
e svolse il servizio militare a Roma. Partecipò al concorso del
Ministero della pubblica istruzione per 90 posti di vice aiuto
bibliotecario aggiunto (bandito con D.M. 10.2.1962) ed entrò nella
carriera di concetto delle biblioteche statali. Assunse servizio il 16
marzo 1964 a Bologna presso la Soprintendenza bibliografica per le
province di Bologna, Ancona, Ascoli Piceno, Forlì, Macerata, Pesaro,
Ravenna. Il 26 settembre 1968 il soprintendente [Antonio
Mendogni](mendogni.htm) certificò, su richiesta dell'interessato, per la
partecipazione al concorso a 110 posti di bibliotecario, il suo impegno
nello svolgimento delle «mansioni proprie della categoria di
appartenenza e, frequentemente, anche di categoria superiore,
dimostrando ottime doti di intelligenza, cultura e capacità»,
menzionando in particolare «la valida opera prestata nel novembre 1966 e
marzo 1967 presso la Biblioteca nazionale di Firenze colpita
dall\'alluvione, opera che gli valse l\'elogio del Ministero della
pubblica istruzione». La sollecita partecipazione al recupero del
materiale librario alluvionato rappresentò una tappa fondamentale nel
suo percorso professionale, non solo per la perdurante attenzione alle
condizioni conservative delle raccolte e degli edifici, ma anche per il
fecondo incontro con il direttore della BNCF, [Emanuele
Casamassima](casamassima.htm).\
Vinto il concorso per bibliotecario di 3ª classe fu assegnato alla
Biblioteca nazionale centrale di Roma, con decorrenza 1º settembre 1969,
ma chiese di rimanere a Bologna per esigenze familiari, richiesta
sostenuta anche dal soprintendente che riconobbe la notevole esperienza
per i lavori inerenti il Servizio nazionale di lettura con riferimento
alla direzione del «Centro bibliografico della Rete provinciale di
Ravenna, della quale, anche sta compilando il catalogo-dizionario delle
opere possedute; tale catalogo, giunto ora alla lettera L, consterà di
sei volumi ciclostilati». Essendo stata accolta la richiesta di revoca
del trasferimento, proseguì la sua attività a Bologna e divenne nel 1971
rappresentante sindacale CGIL della Soprintendenza bibliografica.\

A seguito del D.P.R. n. 3 del 14 gennaio 1972, che disponeva il
passaggio delle soprintendenze ai beni librari alle regioni a statuto
ordinario, fu trasferito con la qualifica di direttore aggiunto di
biblioteca dal 1º aprile 1972 alla Regione Emilia-Romagna, sotto la
direzione di [Luigi Balsamo](balsamol.htm), subentrato a Mendogni che
aveva preferito rimanere nell\'amministrazione statale.\
Nel 1973 si laureò in lettere presso l\'Università di Bologna, con una
tesi sulla *Vita di Cola di Rienzo*.\
La Regione -- sulla base di un concetto allargato di \"bene culturale\"
elaborato da Pier Luigi Cervellati, Andrea Emiliani, Lucio Gambi e
[Giuseppe Guglielmi](guglielmi.htm) -- fece ben presto una scelta di
politica culturale di carattere interdisciplinare con la costituzione
(l.r. 26 agosto 1974, n. 46) dell\'Istituto per i beni artistici,
culturali e naturali (IBC). Assertore dell\'autonomia regionale e di una
politica integrata dei beni culturali, collaborò attivamente con l\'IBC,
allora diretto da un intellettuale sensibile alla contaminazione dei
linguaggi come Guglielmi, occupandosi in particolare di conservazione e
restauro dei beni librari e predisponendo un piano di microfilmatura dei
periodici storici locali. Promosse il \"Seminario sulla metodologia e le
tecniche della conservazione e del restauro del materiale bibliografico
e archivistico\" che si tenne a Bologna il 21-22 giugno 1980. Dopo aver
premesso che «il restauro è ancora in gran parte antitetico alla
conservazione» propose, con l\'autorevole apporto scientifico di
Casamassima, di sperimentare un nuovo indirizzo di lavoro imperniato
sulla conoscenza dei fondi (*Il restauro: vizi privati e pubbliche
virtù*, in: *Oltre il testo: unità e strutture nella conservazione e nel
restauro dei libri e dei documenti*, Bologna: IBC, 1981, p. 105-118). Il
seminario contribuì a diffondere un\'attenzione maggiore per gli
interventi preventivi tesi a rendere idonee le strutture e a conservare
correttamente le raccolte. Con la consulenza di Casamassima attivò
l\'indagine sui codici della Biblioteca Malatestiana di Cesena. Insieme
a [Magda Maglietta](maglietta.htm) fu cooptato dal presidente dell\'IBC,
nel novembre 1980, nelle commissioni biblioteche e archivi quale
rappresentante della Soprintendenza regionale ai beni librari e
archivistici. Avviò, a seguito della convenzione stipulata il 7 febbraio
1983 dall\'IBC con l\'ICCU, il censimento regionale delle edizioni del
XVI secolo. Si occupò inoltre della gestione di alcuni aspetti della
l.r. n. 28 del 27 giugno 1977 per la creazione dei servizi culturali
polivalenti, tra i quali il Centro culturale polivalente di Cattolica.\
Una svolta nella politica culturale regionale -- accompagnata anche dal
dibattito promosso dalla Sezione Emilia-Romagna dell\'AIB il 18 febbraio
1982 con l\'incontro all\'Archiginnasio \"Biblioteche: quali norme\" --
fu rappresentata dall\'approvazione della legge n. 42 del 27 dicembre
1983, *Norme in materia di biblioteche e archivi storici di enti locali
o di interesse locale*, che tra l\'altro istituiva il Servizio di
soprintendenza per i beni librari e documentari nell\'ambito dell\'IBC.
Il 31 luglio 1984 divenne responsabile di tale servizio, incarico che
mantenne fino al 28 aprile 1997. Era intervenuto il 10 luglio 1984 al
convegno \"I sistemi bibliotecari in Emilia-Romagna\" sintetizzando
efficacemente l\'ultimo decennio di politica bibliotecaria regionale:
«Siamo passati senza battere ciglio dalle reti di prestito librario
ancora attive nel 1972, ai consorzi, ai centri culturali polivalenti. E
adesso torniamo alle specificità, come si dice, alla biblioteca» (*Linee
di lavoro per la costituzione dei sistemi bibliotecari in
Emilia-Romagna*, in: *I sistemi bibliotecari in Emilia-Romagna*,
Bologna: IBC, 1985, p. 25-32). La l.r. 42/1983, considerata capostipite
delle leggi \"di seconda generazione\", era infatti incentrata sul ruolo
specifico delle biblioteche (con l\'indicazione dei requisiti minimi),
sulla tutela e valorizzazione del patrimonio, sull\'integrazione dei
servizi bibliotecari e archivistici, sulla professionalità e sulla
cooperazione interistituzionale. Ricoprì l\'incarico di soprintendente
interpretando le funzioni di tutela dei beni librari in maniera dinamica
e favorendo l\'acquisizione pubblica di vari fondi privati, come
argomentò nel suo fortunato saggio *Lussuria e devozione* («IBC
informazioni», 4, 1988, p. 13-21).\
Seppe sul versante organizzativo interno formare e motivare i
collaboratori e sul territorio impostare la gestione della legge sulla
base dei principi della cooperazione e della cultura del servizio.
Coniugò le attività di ricerca tipiche dell\'IBC tramite censimenti su
vasta scala (dai libri antichi alle stampe, dai fondi ospedalieri alle
raccolte musicali, dai fondi fotografici a quelli di cultura
dell\'Otto-Novecento) con il miglioramento e l\'ampliamento
dell\'organizzazione bibliotecaria, stipulando convenzioni con diversi
tipi di biblioteche non appartenenti ad enti locali. Dedicò una
particolare attenzione all\'illustrazione libraria promuovendo mostre in
occasione della Fiera internazionale del libro per ragazzi su famosi
illustratori, quali Maurice Sendak, Joost Swarte e Roberto Innocenti.
Nella presentazione al catalogo sugli acquerelli di Lisbeth Zwerger
invitò alla contaminazione con un\'attività «irriverente nei confronti
delle professioni e degli schemi culturali e organizzativi preposti alle
funzioni tradizionali di biblioteche, archivi e operatori annessi»
(*Invito alla contaminazione*, in: *C\'era una volta*, Bologna: Giannino
Stoppani, 1990, p. \[IV-V\]). Ideò mostre su tematiche allora poco
esplorate: grafica editoriale, grafica russa, fondi fotografici,
razzismo in periodo fascista, archivi dell\'arte; i relativi cataloghi
furono pubblicati nella collana \"Immagini e documenti\" dell\'IBC.
L\'altra collana della Soprintendenza, \"Emilia Romagna biblioteche
archivi\", era destinata a ospitare atti di convegno e di seminari,
cataloghi di fondi librari e documentari.\
L\'Emilia-Romagna fu tra le prime regioni, insieme alla Lombardia e al
Piemonte, a condividere e sostenere il progetto del Servizio
bibliotecario nazionale proposto dalla direttrice dell'ICCU, [Angela
Vinay](vinay.htm). Il passaggio dalla fase costituente a quella
operativa fu presentato nella primavera del 1986 a Ravenna, in occasione
del convegno \"SBN e reti di automazione bibliotecaria\". Nel suo
intervento *Il SBN e la strategia dei sistemi nella Regione
Emilia-Romagna* (in *SBN e reti di automazione bibliotecaria*, Bologna:
Analisi, 1987, p. 117-123) dichiarò di voler introdurre l\'automazione
bibliotecaria anche nelle biblioteche minori, che così avrebbero
beneficiato della catalogazione svolta dalle biblioteche maggiori, e si
adoperò molto per raggiungere l\'obiettivo. Da ex sindacalista ebbe
sempre a cuore il tema delle risorse professionali: il 16 maggio 1988
concluse la giornata di studi \"Fare biblioteca\" raccomandando la
copertura del *turn-over* e auspicando «il riconoscimento giuridico del
lavoro bibliotecario in quanto lavoro tecnico» (*Quanto vale il lavoro
del bibliotecario?*, in: *Fare biblioteca*, Bologna: Analisi, 1988, p.
105-111).\
Operò in stretto raccordo sia con le amministrazioni locali sia con gli
organi tecnici del Ministero per i beni e le attività culturali, facendo
parte di varie commissioni. Coordinò dal 1986 al 1990 la Segreteria
tecnica degli assessori alla cultura delle regioni e organizzò a Bologna
la Seconda Conferenza nazionale dei beni librari (5-7 dicembre 1988),
promossa dall\'Ufficio centrale per i beni librari del Ministero dei
beni culturali e ambientali, dal Coordinamento degli assessori alla
cultura delle regioni e dall\'Assessorato alle attività culturali della
Provincia di Bologna.\
Nel 1989 per un biennio fu membro della Commissione per la revisione
della legge di tutela dei beni culturali, presieduta da Massimo Severo
Giannini.\
Dopo essere stato responsabile *ad interim* dal 1992 del Servizio
Attività di ricerca e documentazione, fu nominato il 30 dicembre 1996
direttore dell\'IBC e lavorò in sintonia con il presidente Ezio
Raimondi, illuminato sostenitore di una cultura pluralistica e unitaria.
Cercò, anche tramite un confronto continuo con le amministrazioni
provinciali e comunali, di favorire il dialogo tra gli operatori dei
vari istituti (biblioteche, archivi e musei) per migliorare l\'accesso
integrato ai beni culturali da parte di tutti. Conservò un\'attenzione
particolare verso il ruolo delle biblioteche e sostenne l\'esigenza di
promuovere un uso consapevole delle nuove tecnologie (si veda *Leggere è
uguale per tutti*, in: *Leggi in biblioteca*, Bologna: Pàtron, 1998, p.
59-65), sollecitando in più occasioni un incremento delle risorse per la
cultura.\
Fece parte del comitato scientifico e organizzativo del convegno
"Conservare il Novecento" -- primo di una lunga serie -- promosso
insieme all\'AIB e all\'Istituto centrale di patologia del libro nel
marzo 2000 a Ferrara, al Salone internazionale dell'arte del restauro e
della conservazione dei beni culturali e ambientali.\
Avendo aderito nel giugno 2001 al Progetto pensione subito, proposto
dalla Regione Emilia-Romagna ai dirigenti, poté in seguito esprimere il
suo impegno politico e culturale dedicandosi più distesamente, presso
Radio città (poi Radio città Fujiko), alla redazione di trasmissioni
radiofoniche.

Rosaria Campioni

IBC, Archivio della Soprintendenza bibliografica per le province di
Bologna, Ancona, Ascoli Piceno, Forlì, Macerata, Pesaro, Ravenna,
fascicolo 3.1.2/0730, Pos. A, 4 (II)/3 Personale in servizio M-Z,
sottofascicolo \"Pisauri Nazzareno 1964-1973\".

Regione Emilia-Romagna, Archivio storico, fascicolo Personale cessato
\"Pisauri Nazzareno\".

*Gli archivi delle soprintendenze bibliografiche per l\'Emilia Romagna:
inventario*. Bologna: Compositori, 2010, p. VII.

Tiziana Stagi. *Una battaglia della cultura: Emanuele Casamassima e le
biblioteche*. Roma: Associazione italiana biblioteche, 2013, p. 350-352,
355-358.

Brunella Torresin. *[Bologna, lutto all\'IBC: è morto Nazzareno
Pisauri](https://www.repubblica.it/protagonisti/Nazzareno_Pisauri)*. «La
Repubblica», 23 marzo 2016,
\<https://www.repubblica.it/protagonisti/Nazzareno_Pisauri>.

*[Cesenatico ricorda Nazzareno
Pisauri](http://www.casamoretti.it/servizi/notizie/notizie_fase02.aspx?ID=2217)*.
«Casa Moretti Cesenatico», 24 marzo 2016,
\<http://www.casamoretti.it/servizi/notizie/notizie_fase02.aspx?ID=2217>.

Valeria Cicala. *[Una vita per la cultura: la scomparsa di Nazzareno
Pisauri](http://www.radioemiliaromagna.it/programmi/news-1/vita-cultura.aspx)*,
26 marzo 2016
\<http://www.radioemiliaromagna.it/programmi/news-1/vita-cultura.aspx>.

Vincenzo Bazzocchi. *[Nazzareno Pisauri, un intellettuale non da
salotto](https://www.zic.it/nazzareno-piasauri-un-intellettuale-non-da-solotto/)*.
«Zero in condotta», 28 marzo 2016,
\<https://www.zic.it/nazzareno-piasauri-un-intellettuale-non-da-solotto/>.

Claudio Leombroni. *[Nel segno di Nazzareno
Pisauri](http://www.sistemamusei.ra.it/main/index.php?id_pag=99&op=lrs&id_riv_articolo=952)*.
«Museo in-forma», n. 55 (2016), p. 3,
\<http://www.sistemamusei.ra.it/main/index.php?id_pag=99&op=lrs&id_riv_articolo=952>.

Rosaria Campioni. *[Nazzareno Pisauri: un ricordo dello \"storico\"
direttore dell\'IBC, pioniere della informatizzazione e della
integrazione di biblioteche, archivi e
musei](http://www.sistemamusei.ra.it/main/index.php?id_pag=99&op=lrs&id_riv_articolo=976)*
«Museo in-forma», n. 56 (2016), p. 13,
\<http://www.sistemamusei.ra.it/main/index.php?id_pag=99&op=lrs&id_riv_articolo=976>.

Rosaria Campioni. *Uno sguardo d'insieme*. In: *Storie d\'autore, storie
di persone: fondi speciali tra conservazione e valorizzazione*, a cura
di Francesca Ghersetti, Annantonia Martorano, Elisabetta Zonca. Roma:
Associazione italiana biblioteche, 2020, p. 41-45: 44.

Si ringraziano Brunella Argelli, Anna Bacchelli, Gabriele Bezzi, Paola
Bussei.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2019-10-20, ultimo aggiornamento 2020-05-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pisauri.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
