![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Mussa, Enrico

(Torino 24 agosto 1865 -- Torino 2 gennaio 1942)
:::

Conseguita la licenza liceale, nel 1884, entrò per concorso
nell\'amministrazione delle ferrovie e poi dal 1886 al Comune di Torino
come impiegato. Proseguì nel frattempo gli studi, conseguendo la laurea
in giurisprudenza nel 1896, con una tesi sulla legislazione forestale, e
quella in scienze naturali nel 1901, con una tesi di botanica. Apprese
anche la stenografia, che utilizzava nel suo lavoro per i verbali del
Consiglio comunale e su cui pubblicò alcuni scritti, oltre a far parte
della Società stenografica italiana, di cui fu anche segretario.\
Nel 1909 gli fu affidata la direzione della Biblioteca civica di Torino
(che forse reggeva già da qualche anno) e per questo incarico si
documentò con visite in varie biblioteche italiane. Come direttore
introdusse alcuni cataloghi speciali, tra i quali uno schedario
bio-iconografico, e curò l\'ordinamento del carteggio di Gioberti.\
Caldeggiò l\'istituzione di biblioteche circolanti rionali e in
collaborazione con il Consorzio torinese per le biblioteche, fondato nel
1906, realizzò nel 1914 l\'apertura delle prime quattro biblioteche,
collocate presso le scuole elementari. Le biblioteche rionali,
municipali ma gestite dal Consorzio in convenzione con il Comune,
crebbero poi di numero arrivando a 16 nel 1926.\
Venne collocato a riposo nell\'autunno 1926, raggiunti i 40 anni di
servizio.\
Appassionato di botanica, si dedicò in questo campo soprattutto allo
studio della flora regionale, con lavori anche divulgativi come il
manualetto *Avviamento allo studio della botanica* edito da Sonzogno.
Dopo il pensionamento fu dal 1927 assistente all\'Istituto botanico di
Torino, dedicandosi in particolare all\'ordinamento della Biblioteca
dell\'Orto botanico dell\'Università. Dimessosi dall\'impiego dopo pochi
anni, continuò però la sua collaborazione a titolo volontario,
realizzando a partire dal 1934 una completa riorganizzazione della ricca
Biblioteca dell\'Istituto botanico, con classificazione per materie e
schedari per autori e per soggetti. Fu anche per molti anni socio e
animatore della Sezione piemontese della Società botanica italiana.\
Nel 1939 pubblicò, con Oreste Mattirolo, il catalogo delle pubblicazioni
dell\'Accademia di agricoltura di Torino dal 1785 al 1937.

Alberto Petrucciani

*Nella Biblioteca civica*. (Attività municipale). «Torino: rivista
mensile municipale», 6, n. 3 (lug. 1926), p. 126.

Carlo Cappelletti. *Necrologia del dott. Enrico Mussa (1865-1942)*.
«Nuovo giornale botanico italiano», n.s., 49 (1942), p. 116-122, con
l\'elenco delle sue pubblicazioni di botanica.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 320-321 (che lo dice morto in febbraio).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2015-08-15, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mussa.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
