![\[AIB\]](/aib/wi/aibv72.gif){align="LEFT" height="72"
width="71"}** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](suttina.jpg){height="250"}

## Suttina, Luigi

(Trieste 4 settembre 1883 -- Roma 8 ottobre 1951)

Laureato in giurisprudenza all\'Università di Graz, studiò anche lettere
all\'Università di Padova e poi all\'Università di Bologna, dove
conseguì la laurea nel giugno 1918 con una tesi sui *Cimeli barbarici
forogiuliesi*.\
In gioventù fu vicebibliotecario della Biblioteca comunale di Udine, nel
1913-1914: questa prima esperienza stabilì in lui un rapporto stretto e
duraturo con la terra friulana, della cui storia, usanze e costumi fu un
appassionato studioso durante tutta la vita. In precedenza aveva anche
collaborato con [Attilio Hortis](hortis.htm) alla Biblioteca civica di
Trieste.\
Durante la Prima guerra mondiale fu segretario generale del Comitato
profughi di guerra, nel 1917, e si occupò anche della distribuzione di
libri ai soldati; poi dal 1920 al 1922 fu capo di gabinetto al Ministero
per le terre liberate e successivamente, almeno dal 1925, capo
dell\'Ufficio stampa della Banca d\'Italia (e, nell\'immediato
dopoguerra, responsabile anche della Biblioteca).\
Dal maggio 1948 alla morte svolse anche l\'attività di capo
dell\'Ufficio stampa del presidente della Repubblica Luigi Einaudi.\
Ma a questi incarichi burocratici e amministrativi alternò l\'attività
di studioso di storia, di letteratura, di folclore che lo portò a
pubblicare diversi lavori storici e bibliografici e a ricoprire varie
cariche accademiche e nella direzione di riviste specialistiche come la
«Bibliografia dantesca», il «Bullettino critico di cose francescane», le
«Memorie storiche forogiuliesi», gli «Studi medievali» e «Pallante».\

Segretario della Deputazione di storia patria per il Friuli dalla sua
istituzione, nel 1918, con presidente [P. S. Leicht](leicht.htm), a cui
fu sempre particolarmente legato, ne diventò poi presidente dal 1935
alla morte, oltre a rappresentarla nell\'Istituto storico italiano dal
1923 in poi. Fu anche socio della Società romana di storia patria, dal
1934 (deputato dal 1936), e membro della Deputazione di storia patria
per le Venezie, dal 1936.\
Fece parte della Società bibliografica italiana almeno dal 1906 e fu poi
membro del [Consiglio direttivo](/aib/stor/cariche30.htm)
dell\'Associazione italiana per le biblioteche dalla sua fondazione
(1930) fino all\'interruzione bellica.

Giorgio De Gregori

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 280.

p.f.p. \[Pier Fausto Palumbo\]. *Luigi Suttina*. «Accademie e
biblioteche d\'Italia», 19 (1951), n. 5/6, p. 511-512.

Pier Silverio Leicht. *Luigi Suttina (1883-1951)*. «Studi medievali»,
n.s., 17 (1951), n. 2, p. V-VII, 1 ritratto.

*Luigi Suttina*. «Atti e memorie dell\'Accademia patavina di scienze
lettere ed arti», n.s., 64 (1951/52), parte I, p. 54-55.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 208.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 167 (voce di Giorgio De Gregori).

Paolo Pastres. *Suttina Luigi (1883-1951)*. In: *Dizionario biografico
dei friulani*,
\<<http://www.dizionariobiograficodeifriulani.it/suttina-luigi/>\>.

Biblioteca Paolo Baffi. *Il \"salottino del governatore\": una
collezione di libri antichi e di pregio*, a cura di Simonetta Schioppa;
con la collaborazione di Maria Grazia Masone e Monica Sinatra. Roma:
Banca d\'Italia, 2021. 445 p.: ill. (Collezioni e studi della Biblioteca
Paolo Baffi; 4).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-04-20, a cura di a cura di
[Simonetta Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/suttina.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
