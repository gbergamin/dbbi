![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](casamassima.jpg){height="250"}

## Casamassima, Emanuele

(Roma 14 marzo 1916 -- Firenze 12 settembre 1988)

Dopo aver compiuto gli studi classici presso il Collegio Nazareno di
Roma si iscrisse alla Facoltà di giurisprudenza dell\'Università di
Roma, continuando la tradizione di famiglia (il padre Domenico, di
origine pugliese, era avvocato nella capitale, mentre il nonno materno,
Antonio Gui, era magistrato). Maturato uno spiccato interesse per gli
studi storici, si laureò nell\'anno accademico 1938/39 con una tesi in
Storia del diritto italiano su *Lo statuto fiorentino dell\'arte della
lana (1317)*, relatore [Pier Silverio Leicht](leicht.htm). Con il 1939
iniziò il servizio militare, che si sarebbe prolungato per lo scoppio
della Seconda guerra mondiale. Nominato ufficiale, fu a lungo comandante
di plotone e addestratore, partecipando solo marginalmente alle
operazioni belliche che vedevano impegnati già due suoi fratelli. Dal 15
ottobre 1943 fino alla liberazione di Roma militò, con mansioni
operative, nella formazione della resistenza romana F.M.C.R. Banda
Napoli.\
Con il ritorno alla vita civile abbandonò la carriera di avvocato appena
intrapresa per dedicarsi a una professione più consona ai suoi interessi
per la storia del libro e del manoscritto. Nel novembre 1947 partecipò
al concorso per vice-bibliotecario riservato ai reduci e, risultato tra
i vincitori, fu assegnato alla Biblioteca nazionale centrale di Firenze,
dove prese servizio nel maggio 1949.\
Si formò nell\'ufficio del «Bollettino delle pubblicazioni italiane
ricevute per diritto di stampa» e nel settore delle pubblicazioni
straniere e fu addetto alle sale di consultazione letteraria e
scientifica e, saltuariamente, alla sala manoscritti. Venne coinvolto
nel programma di revisione del catalogo per soggetti della Biblioteca,
propedeutica alla redazione di un Indice di soggetti per le biblioteche
italiane e su questi riferirà al VII Congresso AIB del 1951 con il
contributo *Soggettario e soggetti nella Biblioteca nazionale di
Firenze*. Sostenuto dal nuovo Centro nazionale per il catalogo unico
delle biblioteche italiane e per le informazioni bibliografiche,
Casamassima ebbe la responsabilità del progetto, che sarebbe divenuta la
sua occupazione prevalente fino alla pubblicazione, nel 1956, del
*Soggettario per i cataloghi delle biblioteche italiane*. Sugli esiti di
quell\'esperienza riferì al X Congresso AIB con un intervento dal titolo
*Il Soggettario italiano*; la sua trattazione più matura
sull\'argomento, *La soggettazione*, risale invece al 1970.\

Completò la formazione universitaria frequentando dal 1950 la Scuola per
bibliotecari e archivisti paleografi dell\'Università di Firenze, dove
conseguì il diploma alcuni anni dopo discutendo una tesi di paleografia
dedicata alla riforma grafica umanistica, relatore Renato Piattoli. Il
lavoro fu pubblicato nel 1964 sul «Gutenberg-Jahrbuch» con il titolo
*Litterae antiquae: contributo alla storia della riforma grafica
umanistica*. Dal 1952 fu assistente delle cattedre di Paleografia latina
e diplomatica e di Storia medievale nell\'Ateneo fiorentino.\
Affiancò agli studi paleografici quelli in altri settori delle
discipline del libro, a cominciare dalla bibliografia e dalla storia
della tipografia: lo testimoniano le numerose recensioni degli anni
Cinquanta, comparse su «La bibliofilia», nonché la voce *Tipografia* per
l\'*Enciclopedia universale dell\'arte*. Per il tramite di [Anita
Mondolfo](mondolfo.htm), la parte più cospicua e meno nota di questi
studi fu finalizzata alla stesura delle voci di ambito bibliografico per
il *Dizionario enciclopedico italiano* Treccani, uscito tra il 1955 e il
1961: a lui sono riconducibili oltre 200 voci fra generali e biografiche
di bibliotecari, bibliografi, stampatori ed editori italiani e
stranieri, che rivelano un approccio alla storia della stampa colto e
particolarmente attento agli aspetti materiali della produzione del
libro.\
Inquadrato nella qualifica di bibliotecario di seconda classe dal luglio
1952 e di prima classe dal settembre 1954, venne promosso direttore di
biblioteca dal luglio 1961. In BNCF divenne responsabile delle sale di
consultazione delle quali progettò la riorganizzazione e sul tema
tradusse *Le sale di studio nelle biblioteche italiane* di Joachim
Wieder. Sotto la direzione di [Alberto Giraldi](giraldi.htm) i lavori
per la nascita della «Bibliografia nazionale italiana» si
intensificarono e determinarono l\'abbandono dei progetti di revisione
del *Soggettario*. Per Casamassima divenne centrale la scelta del
sistema di classificazione da adottare per la BNI, in sostituzione dello
schema in uso per il «Bollettino», e fu lui a preferire la
Classificazione decimale Dewey, per la rilevanza sul piano
internazionale. Convinto che la modernizzazione dei servizi bibliotecari
in Italia passasse necessariamente per l\'unificazione e la
standardizzazione degli strumenti professionali, mantenne un costante
confronto con le realtà bibliotecarie più avanzate, come quella
statunitense, pur riservando uno sguardo privilegiato alle biblioteche
tedesche. Proprio in Germania nel periodo 1956-1963 compì alcuni viaggi
professionali per conto del Ministero della pubblica istruzione e
dell\'AIB (fu socio almeno dal 1951 al 1957), in occasione dei congressi
annuali dei bibliotecari tedeschi. Su questi riferì anche in «Notizie
AIB» e sul «Bollettino d'informazioni». Dall\'ottobre del 1960, sempre
in Germania, condusse una ricerca sui manoscritti delle opere di Bartolo
da Sassoferrato, grazie a una borsa di studio nell\'ambito di un
progetto internazionale sulla tradizione manoscritta del pensiero
politico-giuridico del Medio Evo italiano. In virtù di queste esperienze
tracciò un'ampia panoramica del sistema bibliotecario tedesco,
pubblicata a puntate su «Accademie e biblioteche d\'Italia». I frutti
della ricerca codicologica troveranno, invece, una prima esposizione in
*Nota sui manoscritti di Bartolo nelle biblioteche tedesche*, mentre il
catalogo vero e proprio - *Codices operum Bartoli a Saxoferrato
recensiti. I, Iter Germanicum* - verrà pubblicato dopo dieci anni.\
Dopo il rientro a Firenze, Casamassima si trasferì dal settembre 1962
alla Biblioteca nazionale centrale di Roma dove, in qualità di
conservatore dei manoscritti, diresse e riorganizzò la sezione dei
manoscritti e rari. In quegli anni ripropose l'idea di un restauro non
\'integrativo\' e rispettoso della storia del manufatto con la
riedizione del contributo *Nota sul restauro delle legature*. Collaborò
inoltre con la Scuola di paleografia, diplomatica e archivistica
dell\'Archivio centrale dello Stato.\
La prima metà degli anni Sessanta vide i frutti maturi delle sue
ricerche codicologiche e di storia della scrittura, concentrate
soprattutto sul XV e XVI secolo a indagare i confini tra tarda epoca del
manoscritto e inizi del libro a stampa; si ricordano gli interventi sul
copista cinquecentesco Ludovico degli Arrighi, detto il Vicentino, o sui
copisti dei codici della biblioteca di Mattia Corvino. Il saggio *Sul
metodo della descrizione dei codici*, edito nel 1963, rimane tutt\'oggi
un testo di riferimento per la catalogazione dei manoscritti. Nel 1965
uscirono il fortunato volume sui *Trattati di scrittura del Cinquecento
italiano* e gli studi sulla edizione folignate del 1472 della *Divina
Commedia*, della quale curò un\'edizione facsimilare.\
Casamassima venne richiamato a Firenze come direttore della [Biblioteca
nazionale centrale di Firenze](/aib/stor/teche/fi-naz.htm) dal 1º aprile
1965. Poté subito elaborare una relazione sulla situazione di crisi
della Biblioteca per la Commissione d\'indagine per la valorizzazione
del patrimonio storico, archeologico, artistico e del paesaggio,
presieduta da Francesco Franceschini, poi pubblicata come *La maggiore
biblioteca italiana e le sue esigenze*. Ma la sua direzione rimane
indissolubilmente legata alla gestione delle conseguenze dell\'alluvione
del 4 novembre 1966, che colpì gravemente la Biblioteca danneggiando i
piani bassi dell\'edificio, i cataloghi e gli inventari, i depositi e la
redazione della BNI insieme a migliaia di unità bibliografiche. Fu
certamente dovuto alle sue capacità organizzative e alle sue doti
personali se si riuscì in alcune settimane a tirare fuori dal fango i
volumi danneggiati, a eseguire in pochi mesi la loro essiccazione in
vari impianti ad aria calda, nonché ad avviare un innovativo sistema di
restauro. Abbandonata subito l\'idea di un piano di ripristino integrale
della situazione preesistente, Casamassima elaborò all\'inizio del 1967
un programma di ristrutturazione della BNCF, avviato grazie ai
finanziamenti straordinari e alla collaborazione internazionale.
Convinto che l\'alluvione potesse offrire l\'occasione per recuperare la
BNCF ai compiti e alle funzioni propri di una biblioteca nazionale e,
insieme, per un contestuale rinnovamento delle biblioteche in Italia,
nel suo piano di rinascita inserì svariati progetti di innovazione:
dalla costruzione di nuovi depositi librari all\'automazione della BNI,
dall\'avvio di un catalogo nazionale a schede alla trasformazione in
Centro permanente per il restauro dei laboratori appena sorti, alla
microfilmatura dei periodici. Per la realizzazione di questo programma
di lungo periodo, al quale dedicò una decina di pubblicazioni oltre
numerosi rapporti ufficiali e interventi pubblici, avanzò la proposta di
un intervento normativo straordinario in favore della BNCF, reiterata
anche in *Una legge speciale per la Biblioteca nazionale di Firenze*, ma
senza esito, e avviò una fruttuosa collaborazione con i comitati di
soccorso stranieri e, almeno inizialmente, con le istituzioni centrali
dello Stato. Tuttavia, le difficoltà insormontabili alla realizzazione
del piano di rinascita, lo scarso appoggio da parte
dell\'amministrazione centrale e un crescente isolamento, anche interno,
furono tali da determinare un progressivo allontanamento dalle
biblioteche di Casamassima, le cui scelte personali ormai divergevano
dalla carriera direttiva nell\'amministrazione dello Stato. Nell\'aprile
1969 fece un ultimo appello per il rinnovamento delle biblioteche
nell\'intervento *Aspetti, strutture, strumenti del sistema
bibliotecario italiano*, scritto con Emidio Cerulli e indirizzato al
Consiglio superiore delle accademie e delle biblioteche, di cui faceva
parte. Di lì a breve sarebbe maturata la rottura ufficiale con il
Ministero, al quale Casamassima rimise il proprio mandato di direttore
nel luglio 1969. L\'effettivo distacco dalla BNCF e l\'uscita dalle
biblioteche come professionista avvenne con la domanda di collocamento a
riposo, concretizzatasi il 1º settembre 1970. Durante il mandato di
direttore della Nazionale fu anche membro del Comitato esecutivo del
Centro nazionale per il catalogo unico e della Commissione Indici e
cataloghi.\
Dedicò l\'ultima parte della sua vita principalmente all\'insegnamento
universitario e allo studio. Ottenuta la libera docenza in Paleografia
latina, era stato incaricato sin dal 1967 dell\'insegnamento di
Codicologia presso la Facoltà di lettere dell\'Università di Firenze.
Nel periodo della direzione della Biblioteca nazionale collaborò anche
con le Scuole di archivistica, paleografia e diplomatica degli archivi
di Stato di Perugia e Firenze. Risultato vincitore di un concorso
nazionale, venne chiamato nel 1972 dalla Facoltà di lettere
dell\'Università di Trieste alla cattedra di Paleografia e diplomatica.
Nel 1974 si trasferì all\'Università di Firenze per succedere al suo
maestro, Renato Piattoli, nell\'insegnamento e nella direzione
dell\'Istituto di paleografia.\
Nei primi anni Settanta Casamassima continuò a occuparsi di biblioteche,
sia prendendo parte alle dispute sui laboratori di restauro della BNCF,
riproposte in *Il problema della conservazione e il Centro della
Nazionale di Firenze*, sia con interventi nell\'ambito del dibattito più
generale, quali gli incontri fiorentini del 1971 su *I beni culturali
1967-1971* o *La Biblioteca nazionale e la crisi delle strutture
culturali fiorentine*. Ma il suo impegno maggiore resta quello in favore
di un rinnovamento del sistema bibliotecario italiano per mezzo di una
radicale riforma della sua amministrazione e dell\'appartenenza
istituzionale delle biblioteche. In questo senso fu consulente della
Regione Toscana nel momento del trasferimento alle regioni di alcune
funzioni statali, elaborando un parere per il settore delle biblioteche
poi confluito nel documento dell'agosto 1971 *Osservazioni sullo schema
di decreto delegato concernente il trasferimento alle Regioni a statuto
ordinario delle funzioni amministrative statali in materia di
\"assistenza scolastica e musei e biblioteche di Enti locali\":
biblioteche*. Fece parte, inoltre, della Commissione regionale per la
riforma dell\'amministrazione dei beni culturali che tra il 1972 e il
1973 elaborò la proposta parlamentare, resa nota nel documento *Beni
culturali e naturali: proposta della Regione Toscana per un\'iniziativa
legislativa delle Regioni per la riforma dell\'Amministrazione dei beni
culturali e naturali*, in alternativa al progetto in discussione per
l\'istituzione del Ministero per i beni culturali e ambientali. Nel 1972
il saggio *La crisi delle biblioteche italiane* costituisce la sua
ultima analisi complessiva delle problematiche del sistema bibliotecario
nazionale.\
Dopo tali esperienze la riflessione di Casamassima si appuntò
soprattutto su un nuovo concetto di conservazione, intesa come attività
conoscitiva delle strutture, i fondi, piuttosto che dei singoli pezzi,
raccolta principalmente in *Aspetti della conservazione* e *Le
contraddizioni del restauro*. Nel 1977 elaborò insieme a Crocetti una
proposta per la gestione dei codici attraverso un sistema articolato in
strutture periferiche e centrali: *Valorizzazione e conservazione dei
beni librari con particolare riguardo ai fondi manoscritti*. Le numerose
esperienze di catalogazione di codici, spesso corali, si concentrarono
su collezioni anche molto importanti: dalla Malatestiana di Cesena alla
Rilliana di Poppi, dalla Riccardiana di Firenze alla Guarnierana di San
Daniele del Friuli; nel corso di una di queste ebbe la ventura di
scoprire l\'autografo petrarchesco della seconda lettera a Urbano V
(*L\'autografo Riccardiano della seconda lettera del Petrarca a Urbano V
(Senile IX, 1)*).\
Del 1988 è *Tradizione corsiva e tradizione libraria nella scrittura
latina del Medioevo*, la sua ultima pubblicazione di ampio respiro.
Resta inedito *Litterae communes*, lo studio sulla scrittura latina
nell\'età romana cui attendeva quando la morte lo colse.

Tiziana Stagi

*Per Emanuele Casamassima: Firenze, Palazzo Riccardi, 23 ottobre 1970*.
Firenze: Provincia di Firenze, 1971. 56 p.: ill., tav. Incontro
organizzato dall\'Amministrazione provinciale di Firenze. A cura di
Claudio Galanti e Ivo Guasti. Contiene: Luigi Tassinari, *Discorso di
apertura*; *Gli interventi* (Roberto Vivarelli, Mario Leone, Sergio
Marchini, Alessandro Fornaciai, Eugenia Levi); *Il saluto di Emanuele
Casamassima*.

Armando Petrucci. *Casamassima, militante sul fronte dei libri*. «Il
manifesto», 17 settembre 1988, p. 12.

\[Luigi Crocetti\]. *Ricordo di Emanuele Casamassima*. «Biblioteche
oggi», 6 (1988), n. 6, p. 23-24.

Carlo Federici. *Obituary: Emanuele Casamassima*. «The Abbey
newsletter», 12 (1988), n. 8,
\<<http://cool.conservation-us.org/byorg/abbey/an/an12/an12-8/an12-810.html>\>.

Luciana Mosiici. *Emanuele Casamassima*. «Archivio storico italiano»,
147 (1989), n. 4, p. 909-922.

Luciana Mosiici. *Emanuele Casamassima*. «Bollettino della Deputazione
di storia patria per l\'Umbria», 86 (1989), p. 287-295.

Giancarlo Savino. *Ricordo di Emanuele Casamassima*. «Medioevo e
Rinascimento», 3 (1989), p. IX-XII. Seguono: *Bibliografia degli scritti
di Emanuele Casamassima*, a cura di Ilaria Pescini, p. XIII-XXII; *Tesi
di laurea assegnate dal prof. Emanuele Casamassima*, a cura di Ilaria
Pescini, p. XXIII-XXV.

*Per Emanuele Casamassima: un incontro di studi su scrittura libro
biblioteche*. «Medioevo e Rinascimento», 5 (1991), p. 99-209. Contiene:
Armando Petrucci, *Storia della scrittura come storia di strutture:
originalità e tradizione nell\'opera di Emanuele Casamassima
paleografo*; Carla Guiducci Bonanni, *La Nazionale di Firenze tra
passato e presente*; Teresa De Robertis, *Insegnamento e ricerca
nell\'opera di Emanuele Casamassima*; Carlo Federici, *Emanuele
Casamassima ed il restauro dei libri*; Libero Rossi, *Emanuele
Casamassima e \"l\'Officina\" fiorentina*.

*Bibliografia degli scritti di Emanuele Casamassima. Addendum*, a cura
di Ilaria Pescini. In: *Per Emanuele Casamassima: un incontro di studi
su scrittura libro biblioteche*. «Medioevo e Rinascimento», 5 (1991), p.
IX-XI.

Piero Innocenti. *Pretesti della memoria per Emanuele Casamassima: studi
sulle biblioteche e politica delle biblioteche in Italia nel secondo
dopoguerra*. «La Specola», 1991, p. 149-263.

*Un\'aggiunta (1979) alla bibliografia degli scritti di Emanuele
Casamassima*. In: *Catalogazione, cooperazione, servizî, strumenti:
piccoli scritti offerti a Giovannella Morghen in ricordo della sua
attività bibliotecaria (1962-1994)*. Firenze: Titivillus; Grosseto:
Biblioteca comunale Chelliana, 1995, p. 89-95.

Emanuele Casamassima. *Viaggio nelle biblioteche tedesche (1956-1963)*,
a cura di Piero Innocenti, con la collaborazione di Chiara Carlucci,
Cristina Cavallaro, Katiuscia Dormi. Manziana (Roma): Vecchiarelli,
2002, p. 1-14. Contiene anche Piero Innocenti, *Nota introduttiva*, p.
iii-xxxi, e *Tecnica della bibliografia soggettiva: il focus*, a cura di
Piero Innocenti, p. 1-14.

Alberto Petrucciani. *[Lettere al
direttore](/aib/boll/2003/03-3-369.htm)*. «Bollettino AIB», 43 (2003),
n. 3, p. 339.

Piero Innocenti. *Gli scritti \"tedeschi\" di Emanuele Casamassima:
1956-1963*. «Culture del testo e del documento», n. 13 (gen.-apr. 2004),
p. 81-126.

Armando Petrucci. *Le biblioteche italiane: molte \"primavere\" senza
frutti?* In: *Studi e testimonianze offerti a Luigi Crocetti*, a cura di
Daniele Danesi, Laura Desideri, Mauro Guerrini, Piero Innocenti,
Giovanni Solimine. Milano: Editrice bibliografica, 2004, p. 383-387.

Luigi Crocetti. *Casamassima e Firenze: dal* Soggettario
*all\'alluvione*. «Biblioteche oggi», 24 (2006), n. 3, p. 11-14.

*Il nomos della biblioteca: Emanuele Casamassima e trent\'anni dopo*, a
cura di Roberto Cardini e Piero Innocenti. Firenze: Polistampa, 2008.
Contiene fra l\'altro: Luigi Crocetti, *Casamassima e Firenze: dal*
Soggettario *all\'alluvione*; Piero Lucchi, *Casamassima e la
Malatestiana: appunti per una testimonianza*; Piero Innocenti, *Gli
scritti \"tedeschi\" di Emanuele Casamassima: 1956-1963*; Giovanni
Solimine, *Organizzazione dei servizi e cooperazione
interbibliotecaria*; Antonia Ida Fontana, *Ricordo di Emanuele
Casamassima*; Paola Ricciardi, *Conservazione del patrimonio librario
toscano*.

Alberto Cheti. *La lezione di Emanuele Casamassima sulla soggettazione*.
In: *Piccoli scritti di biblioteconomia per Luigi Crocetti (10 marzo
2007-10 marzo 2008)*, promossi, raccolti, ordinati da Piero Innocenti;
curati da Cristina Cavallaro. Manziana (Roma): Vecchiarelli, 2008, p.
53-86.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 118-120.

Elisa Di Renzo. *Una biblioteca, un\'alluvione: il 4 novembre 1966 alla
Nazionale di Firenze: storia di un\'emergenza*, introduzione di Neil
Harris. Roma: Associazione italiana biblioteche, 2009. 379 p.: ill.
(Premio Giorgio De Gregori).

Tiziana Stagi. *Emanuele Casamassima, la gestione del \"dopo alluvione\"
e il rinnovamento delle biblioteche italiane*. «Bollettino AIB», 50
(2010), n. 1/2, p. 25-53.

Tiziana Stagi.

*Emanuele Casamassima e le biblioteche*. «JLIS.it», 1 (2010), n. 1, p.
195-212.

Franca Arduini. *Ricordando Emanuele Casamassima*. «Biblioteche oggi»,
29 (2011), n. 5, p. 42-45.

Carla Guiducci Bonanni. *Emanuele Casamassima*. In: *1861/2011:
l\'Italia unita e la sua biblioteca*. Firenze: Polistampa, 2011, p.
129-130. Catalogo della mostra tenuta alla Biblioteca nazionale centrale
di Firenze, dicembre 2011-febbraio 2012.

Tiziana Stagi.

*Una battaglia della cultura: Emanuele Casamassima e le biblioteche*.
Roma: Associazione italiana biblioteche, 2013. 607 p.: ill.

Eugenie Greig. *Emanuele Casamassima: defender of libraries*.
«Australian academic & research libraries», 46 (2015) n. 1, p. 58-61.
Pubblicato anche in italiano: *Emanuele Casamassima e la difesa delle
biblioteche*, «Biblioteche oggi», 33 (2015), n. 7/8, p. 28-30: ill.

*I libri di Emanuele Casamassima: catalogo della mostra per il
centenario della nascita*, \[a cura di\] Tiziana Stagi; con gli
interventi dell\'inaugurazione di Luca Bellingeri, Mauro Guerrini,
Chiaretta Silla, Floriana Tagliabue. \[Firenze\]: Regione Toscana,
Consiglio regionale: Edizioni dell\'Assemblea, 2016. 234 p.: ill.
(Edizioni dell\'Assemblea; 130. Repertori).

Stefano Zamponi. *[Emanuele Casamassima palaeographer and book
historian](https://www.jlis.it/index.php/jlis/article/view/1)*.
«JLIS.it», 12 (2021), n. 2, p. 1-22.

Si ringraziano Susanna Basile, Paola Buonocore, Alessandra Casamassima,
Antonia Ida Fontana, Maria Novella Maggiora, Diego Maltese, Anna Nesi,
Rita Notarianni, Maria Letizia Sagù e tutto il personale della Sala
manoscritti della BNCF.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-01-20, ultimo aggiornamento 2021-12-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/casamassima.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
