![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](parente.jpg){height="250"}

## Parente, Alfredo

(Guardia Sanframondi BN 4 luglio 1905 -- Napoli 3 aprile 1985)

Dopo la laurea in filosofia all\'Università di Napoli, conseguita nel
1927 con una tesi su *Musica e opera lirica* poi pubblicata, nel 1929
vinse il concorso per l\'insegnamento di filosofia, storia ed economia
politica nei licei, insegnando poi a Taranto e a Nocera Inferiore. Nel
1924 aveva conosciuto Benedetto Croce, di cui divenne discepolo e uno
dei principali collaboratori.\
Nel 1931 fu comandato come ispettore presso la Soprintendenza alle
antichità di Napoli, nel 1938 passò alla Soprintendenza all\'arte
medioevale e moderna e dal 1º dicembre alla Deputazione napoletana di
storia patria (denominazione imposta in quegli anni alla Società
napoletana di storia patria) con funzioni di bibliotecario. Si occupò
soprattutto del riordino della Biblioteca dopo il trasferimento nella
nuova sede al Castel Nuovo (Maschio Angioino) e della sistemazione dei
cataloghi per autore e per soggetto, da lui organizzati a dizionario per
essere più facilmente accessibili al pubblico.\
Contrario al regime, fece della Biblioteca un centro dell\'antifascismo
napoletano dove si incontravano figure come Carlo Ludovico Ragghianti,
Adolfo Omodeo, Renato Morelli e Roberto Pane. Dopo l\'incursione aerea
del 4 agosto 1943 operò per il recupero del materiale di pregio della
Biblioteca, che era stato ricoverato nella torre di S. Giorgio del
Castel Nuovo devastata da una bomba ed era rimasto esposto alle
intemperie e ai saccheggi. Col sostegno di [Guerriera
Guerrieri](guerrieri.htm), all\'inizio del 1944 riuscì a trasferire ciò
che ne rimaneva presso l\'Archivio di Stato di Napoli, che lo ospitò
fino al 1947.\
Nel settembre 1943 prese parte ai combattimenti delle Quattro giornate
di Napoli e dopo la liberazione della città partecipò per breve tempo
all\'attività politica col Partito liberale.\

Nel 1945, in seguito al concorso riservato ai professori comandati,
entrò nei ruoli delle biblioteche governative come bibliotecario
aggregato, assegnato alla Biblioteca nazionale di Napoli ma in pratica
rimanendo a dirigere la Biblioteca della Società napoletana di storia
patria, fino al collocamento a riposo nel 1980.\
Nel 1947 fu chiamato da Croce a insegnare filosofia e metodologia della
storia nell\'Istituto italiano per gli studi storici da lui fondato, e
mantenne l\'incarico fino al 1978.\
Scrisse di filosofia, musica e storia contribuendo a diversi periodici,
da «La critica» di Croce alla «Rassegna musicale», fu critico musicale
de «Il mattino» dal 1940 al 1976 e collaborò anche ad altri quotidiani.
Tra i suoi numerosi volumi si ricordano in particolare *La musica e le
arti: problemi di estetica* (Bari 1936), *Il tramonto della logica
antica e il problema della storia* (ivi 1952), *Croce per lumi sparsi*
(Firenze 1975), la raccolta *Castità della musica* (Torino 1949) e
l\'antologia di scritti di Benedetto Croce *Il concetto della storia*
(Bari 1954). Nel 1964 fondò la «Rivista di studi crociani», che per suo
desiderio si estinse dopo la sua morte.\
Socio dell\'Associazione italiana biblioteche dal 1948 al 1969, fu
membro del [Comitato regionale](/aib/stor/sezioni/cam.htm) della
Campania nello stesso periodo; rieletto ancora nel 1969, rinunciò alla
carica.\
Le sue carte sono conservate in parte presso la Biblioteca nazionale di
Napoli. Gli è stata intitolata la Biblioteca del Conservatorio di musica
Nicola Sala di Benevento e il Comune di Benevento gli ha dedicato una
via.

Andrea Paoli

*Filosofia musica arti: studi e testimonianze sull\'opera di Alfredo
Parente*. Napoli: Arte tipografica, 1979. IX, 519 p.: tav.

Guerriera Guerrieri. *Vicende della Biblioteca nazionale di Napoli:
diario di guerra 1943-1945*. Napoli: Industria tipografica artistica,
1980. 136 p.: ill. (I quaderni della Biblioteca nazionale di Napoli.
Serie 5ª; 4).

Francesco Erasmo Sciuto. *Custode di Croce*. «La Sicilia», 5 aprile
1985, p. 17, con una fotografia.

Giuseppe De Nitto. *Alfredo Parente bibliotecario*. «Accademie e
biblioteche d\'Italia», 53 (1985), n. 3, p. 186-188.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 140 (voce di Simonetta Buttò).

Fulvio Janovitz. *[Alfredo Parente, Raffaello Franchini, Girolamo
Cotroneo e la \"Rivista di studi
crociani\"](https://www.torrossa.com/it/catalog/preview/2282589)*. In:
*Studi in onore di Girolamo Cotroneo*. Vol. 1: *Filosofia e
storiografia*, a cura di Francesca Rizzo. Soveria Mannelli: Rubbettino,
2005, p. 199-202.

Gerardo Nicolosi. *Un inedito Alfredo Parente, antifascista e
organizzatore politico*. In: *I liberali italiani dall\'antifascismo
alla Repubblica*. Vol. 2, a cura di Giampietro Berti, Eugenio Capozzi,
Pietro Craveri. Soveria Mannelli: Rubbettino, 2010, p. 661-674.

Emilia Scarcella. *[Parente,
Alfredo](http://www.treccani.it/enciclopedia/alfredo-parente_%28Dizionario-Biografico%29/)*.
In: *Dizionario biografico degli italiani*. Vol. 81. Roma: Istituto
della Enciclopedia italiana, 2014, p. 318-320.

Enrica Dionisi. *[Su alcuni aspetti della musica nel Novecento e
dell\'attività di Alfredo
Parente](https://www.kinetes.com/uploads/6/8/7/0/68706149/ilgiornaledikinet%C3%A8s_n2-2017_donisi.pdf)*.
«Il giornale di Kinetès», 1 (2017), n. 2, p. 47-59.

Antonella Venezia. *La Società napoletana di storia patria e la
costruzione della nazione*. Napoli: FedOA Press, 2017, p. 56-58,
177-181, 186-189, 208.

Alfredo Parente. *La lunga vigilia: pensieri e ricordi politici,
1943-1946, a cura e con introduzione di Gerardo Nicolosi*. (Minima
storiografica; 4). Roma: Dante Alighieri, 2019. 241 p.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2023-01-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/parente.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
