![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cartocci.jpg){height="250"}

## Cartocci, Barbara

(Arezzo 22 ottobre 1941 -- Roma 10 aprile 2020)

Laureata nel 1965 in Scienze politiche presso l\'Istituto \"Cesare
Alfieri\" dell\'Università di Firenze, entrò nei ruoli di biblioteca
della Camera dei deputati il 16 luglio 1966, a seguito del concorso per
la carriera direttiva bandito l\'anno precedente. Nel 1967 si diplomò
presso la Scuola vaticana di biblioteconomia.\
Lavorò in tutti i settori della Biblioteca della Camera, in particolare
nel settore della Documentazione parlamentare e legislativa straniera,
dove si distinse per la collaborazione al «Bollettino di legislazione
comparata» pubblicato dal 1966 al 1975, e nell\'Ufficio informazioni e
ricerche. Dal 1980 al 1993 fu a capo dell\'Ufficio per la documentazione
bibliografica e legislativa italiana e straniera e vicaria del Servizio,
diventando in questa veste, prima a Montecitorio e poi nella nuova sede
di via del Seminario aperta al pubblico, un punto di riferimento per
l\'attività di ricerca di deputati, colleghi e studiosi. Nel corso della
IX e della XI legislatura fu responsabile della Biblioteca per il
supporto di documentazione alla Commissione parlamentare per le riforme
istituzionali.\
Nominata consigliere capo servizio, fu sovrintendente all\'Archivio
storico della Camera dal luglio 1993 al giugno 2000. In questo periodo
l\'Archivio storico ebbe un forte slancio organizzativo e si aprì alle
nuove tecnologie, nel 1994 fu approvato il nuovo regolamento e tra il
1994 e il 1996 fu avviato un programma di informatizzazione. Il 20
giugno 1995 si tenne il convegno \"Le fonti archivistiche della Camera
dei deputati per la storia delle istituzioni\". Inoltre furono acquisì
importanti fondi privati (fondo dell\'Istituto per la storia del
movimento liberale, fondo Giovanni Giuriati, fondo Mario Pannunzio,
fondo Jiří Pelikán), pubblicati numerosi inventari e avviata una collana
di ristampe di classici del parlamentarismo.\
Fu poi capo servizio della Biblioteca dal 1º luglio 2000 al 31 dicembre
2004. Durante il suo incarico fu intrapresa la conversione del catalogo
cartaceo, furono poste le basi per l\'avvio della collaborazione con la
Biblioteca del Senato e venne dato un forte impulso al progetto di
digitalizzazione integrale degli Atti parlamentari. Negli ultimi anni si
dedicò in particolare alla costruzione di una banca dati biografica dei
deputati del Regno, in seguito utilizzata per alimentare il Portale
storico della Camera dei deputati.\

Nel 2006 svolse un incarico di consulenza archivistica presso la
Presidenza della Repubblica.\
Socia dell\'Associazione italiana biblioteche dal 1975, nel 1995 fu tra
i soci fondatori della Società per gli studi di storia delle
istituzioni. Membro dal 1993 del Consiglio direttivo della Sezione
Archivi dei parlamenti e dei partiti politici del Consiglio
internazionale degli archivi, nel 1996 ne fu eletta segretario.\
Relatrice a diversi convegni anche internazionali, collaborò a «Le carte
e la storia», «Archivi & computer», «Italia contemporanea», «Bollettino
di informazioni costituzionali e parlamentari» e altri periodici e curò
l\'edizione dei *Discorsi parlamentari (1909-1913)* di Romolo Murri
(Roma 1996).

Fernando Venturini

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-04-30, ultimo aggiornamento 2023-01-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cartocci.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
