![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](caputi.jpg){height="250"}

## Caputi Moricca, Ada

(Roma 1º ottobre 1885 -- Roma 28 aprile 1975)

Laureata in lettere all\'Università di Roma nel giugno 1908, con una
tesi di storia dell\'arte, entrò nella carriera delle biblioteche
governative come sottobibliotecaria dal 1º febbraio 1909, destinata alla
Biblioteca Angelica di Roma. Nel novembre dello stesso anno venne
trasferita alla Biblioteca Casanatense.\
Promossa bibliotecaria con la riforma delle carriere, nel febbraio 1924
-- dopo aver retto per breve tempo la direzione della Casanatense tra il
pensionamento di [Giorgi](giorgi.htm) e l\'arrivo di [Tommaso
Gnoli](gnolit.htm) -- passò su sua richiesta alla Biblioteca Lancisiana
di Roma, trasformata nel 1925 in [Biblioteca
medica](/aib/stor/teche/rm-med.htm), che diresse fino al febbraio 1935.
Nel giugno 1925 venne promossa bibliotecario capo e nell\'agosto 1933
direttore di 2ª classe.\
Dopo un periodo di aspettativa, tornò alla [Biblioteca
Casanatense](/aib/stor/teche/rm-cas.htm) nel 1936, come direttrice, fino
al 1952. Nell\'agosto 1938 venne promossa direttore di 1ª classe. Fece
anche parte della Commissione Indici e cataloghi.\
Ispettrice generale bibliografica dal 1952, fu collocata a riposo nello
stesso anno. Nel 1957 fu insignita della medaglia d\'oro dei benemeriti
della cultura.\
Fece parte del Comitato promotore dell\'AIB e ne fu socia dalla
fondazione (1930); aderì alla sua ricostituzione nel 1946 e partecipò
nel 1951 al primo congresso nazionale del dopoguerra.\
Autrice di studi di letteratura greca e archeologia e di varie
pubblicazioni legate all\'attività professionale, dopo il pensionamento
pubblicò anche un\'edizione critica delle *Epistole ad Attico* di
Cicerone (Torino: Paravia, 1953), intrapresa dal marito **Umberto
Moricca** (Filandari CZ 28 marzo 1888-Nettuno RM 24 luglio 1948),
impiegato della carriera esecutiva nelle biblioteche governative dal
1910 al 1920, poi professore nelle scuole secondarie, preside nei licei,
provveditore agli studi, ispettore al Ministero dell\'educazione
nazionale e infine professore universitario di letteratura latina.

Alberto Petrucciani

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 500.

*Chi è?: dizionario biografico degli italiani d\'oggi*, 5ª ed., Roma:
Filippo Scarano, 1948, p. 626; 6ª ed., Roma: Filippo Scarano, 1957, p.
370-371.

*Ritratti* \[*Ada Caputi Moricca*\]. «Almanacco dei bibliotecari
italiani», 1953, p. 132, con un disegno.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1052.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-17, ultimo aggiornamento 2020-04-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/caputi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
