![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](calderini.jpg){height="250"}

## Calderini, Aristide

(Taranto 18 ottobre 1883 -- Milano 15 settembre 1968)

Laureato in lettere all\'Accademia scientifico-letteraria di Milano nel
1906, insegnò nei licei e, conseguita nel 1911 la libera docenza in
Lingua e letteratura greca, fu dall\'anno seguente professore incaricato
della materia (e poi di Grammatica greca e latina, di Papirologia e di
Antichità greche e romane) nell\'ateneo milanese. Diresse anche la
Biblioteca dell\'Accademia per quattordici anni.\
Dal 1924/25 passò all\'Università cattolica di Milano, con la
costituzione della sua Facoltà di lettere e filosofia, come professore
di ruolo di Antichità greche e romane e incaricato di Papirologia. Fu
anche preside della Facoltà di lettere dal 1927/28 al 1936/37 e venne
collocato a riposo nel 1958.\
Dal 1954 al 1960 fu [presidente](/aib/stor/cariche54.htm)
dell\'Associazione italiana biblioteche, avviando fra l\'altro il suo
primo periodico («Notizie A.I.B.», 1955-1959) e la \"Settimana delle
biblioteche\" (1958). Durante la sua presidenza la Sezione del Veneto
orientale e della Venezia Giulia diede vita a una collana,
«Sollecitazioni», che inaugurò con il suo volumetto *L\'Associazione
italiana per le biblioteche: origini, realizzazioni, propositi* (Trieste
1957). Fu anche presidente (1954-1958) e membro del Comitato regionale
(1958-1961) della [Sezione Lombardia](/aib/stor/sezioni/lom.htm);
rieletto nel Comitato regionale nel 1961, si dimise per gravi problemi
di salute.\
La sua gestione, autoritaria e accentratrice, soprattutto dopo il
rinnovo delle cariche nazionali del novembre 1957, suscitò una crescente
insoddisfazione, particolarmente tra i bibliotecari progressisti,
soprattutto delle Soprintendenze, e quelli delle biblioteche pubbliche,
così che nell\'Assemblea nazionale di Chianciano i soci si pronunciarono
per una netta svolta e il Consiglio direttivo uscente si dimise. I suoi
sostenitori non accettarono l\'esito delle votazioni e avviarono anche
una controversia giudiziaria, trascinatasi per alcuni anni, e per la
vicenda andò perduta una parte rilevante dell\'archivio corrente
dell\'AIB, detenuto dal presidente dimissionario, che non ne fece mai la
consegna agli organi legittimi.\

Fu anche membro dell\'Istituto Lombardo (dal 1939, presidente dal 1953
al 1960 e poi vicepresidente fino al 1966), presidente della Società
archeologica comense (1941-1968) e della Sezione Lombarda dell\'Istituto
di studi romani (dal 1930), vicepresidente dell\'Association
internationale des papyrologues, membro di varie altre accademie e
società storiche.

Alberto Petrucciani

*Chi è?: dizionario degli italiani d\'oggi*. Roma: A. F. Formiggini,
1928, p. 114; 2ª ed., ivi, 1931, p. 114; 3ª ed., ivi, 1936, p. 156; 4ª
ed., Roma: Cenacolo, 1940, p. 163.

*Aristide Calderini*. «Rendiconti del R. Istituto lombardo di scienze e
lettere, parte generale e atti ufficiali», 73 (1939-1940), fasc. 1, p.
13-14, con un ritratto.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 166; 6ª ed., ivi, 1957, p. 102; 7ª ed., ivi,
1961, p. 122.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 260.

*Studi in onore di Aristide Calderini e Roberto Paribeni*. Milano:
Ceschina, 1956. 3 vol. Contiene: *Bibliografia degli scritti di Aristide
Calderini*, vol. 1, p. XXVI-LVIII.

Michelangelo Gallo. *La scomparsa di Aristide Calderini*. «Accademie e
biblioteche d\'Italia», 36 (1968), n. 4/5, p. 293-294.

Giovanni Bellini. *Aristide Calderini: un grande amico del libro*. «La
parola e il libro», 51 (1968), n. 12, p. 538-540, con una fotografia.

e\. a. \[Ettore Apollonj\]. *\... Ricordiamo*. «Almanacco dei
bibliotecari italiani», 1969, p. 110-111 (p. 111).

Claudio Barocas. *[Calderini,
Aristide](http://www.treccani.it/enciclopedia/aristide-calderini_(Dizionario-Biografico)/)*.
In: *Dizionario biografico degli italiani*. Vol. 16. Roma: Istituto
della Enciclopedia italiana, 1973, p. 595-597, con alcuni altri
riferimenti bibliografici.

Orsolina Montevecchi. *Commemorazione di Aristide Calderini nel
centenario della nascita: adunanza del 15 dicembre 1983*. Milano:
Istituto lombardo di scienze e lettere, 1984. 15 p.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 47-48 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 101-102.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-09-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/calderini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
