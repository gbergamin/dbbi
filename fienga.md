![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fienga.jpg){height="250"}

## Fienga, Dino (Bernardino)

(Scafati SA 27 febbraio 1893 -- Napoli 11 ottobre 1975)

Laureato in medicina, esercitò per diversi anni la professione e
pubblicò qualche lavoro in questo campo.\
Impegnato in politica con i repubblicani e poi con i socialisti, diresse
nel 1917-1918 il giornale napoletano «Il grido».\
Lavorò nelle biblioteche governative, non di ruolo, dall\'agosto 1918 al
luglio 1919.\
Aderì al Partito comunista dalla sua fondazione, partecipò al congresso
di Livorno (1921) e fu il primo segretario della Federazione di Napoli.
Candidato nel 1924 alle elezioni politiche in Campania riscosse un
notevole successo.\
Nel 1922 fondò e diresse un quindicinale d\'informazione medica, «La
voce sanitaria», cessato nel 1926.\
Alla fine del 1925, con l\'amico giornalista Oreste Mosca, aprì una
libreria e casa editrice, che ebbe vita breve.\
Arrestato e processato con i dirigenti del Partito nel 1927 (e radiato
dall\'albo dei medici), dopo tre anni di carcere espatriò in Francia,
dove continuò a svolgere attività sanitaria.\
Nel 1936 combatté nella guerra di Spagna, come capitano medico, nelle
Brigate internazionali legate al POUM, e diresse un ospedale durante
l\'assedio di Madrid.\
Si rifugiò poi in Messico, lavorando in un ospedale e, a quanto pare,
legandosi per qualche tempo al movimento trotzkista. Nel 1944 pubblicò,
in spagnolo, un volume su san Francesco d\'Assisi. In seguito, nel 1947,
si fece terziario francescano.\

Dopo la Liberazione rientrò in Italia, nel 1946, e tornò a lavorare
nelle biblioteche governative, non di ruolo, dall\'aprile 1947. Venne
inquadrato nei ruoli aggiunti, come aiutobibliotecario, nell\'aprile
1953, e poi nei ruoli ordinari dal marzo 1966. Nonostante l\'età, poté
rimanere in servizio, alla Biblioteca nazionale di Napoli, fino almeno
al 1968, occupandosi del settore di scienze mediche.\
Compare tra i soci dell\'Associazione italiana biblioteche dal 1948, per
alcuni anni.\
Oltre agli scritti giovanili di carattere politico e a quelli medici
pubblicò anche opere narrative, poesie, saggi storici e rievocazioni
personali. In ambito professionale fu autore di alcuni interventi su
questioni attuali delle biblioteche nella rivista «La riviera», di cui
era redattore, raccogliendoli poi in un volumetto (*Sofia e la chiave:
noterelle di biblioteconomia*, Napoli: Genovese, 1957).\
Donò i suoi libri alla Biblioteca nazionale di Napoli. Altro materiale è
stato donato dagli eredi alla Biblioteca comunale di Follonica e un
nucleo di sue carte è conservato nell\'Istituto campano per la storia
della Resistenza.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 625.

D. Fienga - C. Maglietta - E. Misefari. *Memoria e antifascismo:
combattenti meridionali alla guerra di Spagna*. Introduzione e cura di
Luigi Musella. Napoli: Athena, 1989. 159 p. (Quaderni dell\'antifascismo
napoletano; 3).

Teodoro Reale. *La Libreria Oreste Mosca*, in *La Libreria del 900 e
altre storie di librerie e antifascisti a Napoli*, a cura di Massimo
Gatta. Macerata: Biblohaus, 2015, p. 73-78.

Fulvio Tuccillo. *Il caso Fienga: le testimonianze di una vita
straordinaria*. \[Napoli\]: Biblioteca nazionale di Napoli, 2008.
\<<http://vecchiosito.bnnonline.it/doc/Tuccillo_Fienga.pdf>\> (con un
elenco di sue pubblicazioni).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-10, ultimo aggiornamento 2022-08-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fienga.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
