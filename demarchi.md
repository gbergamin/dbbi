![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](demarchi.gif){height="250"}

## De Marchi, Luigi

(Milano 16 maggio 1857 -- Padova 15 febbraio 1936)

Conseguì la laurea in fisica e matematica all\'Università di Pavia nel
1880, da allievo del Collegio Ghislieri.\
Entrò nelle biblioteche governative dal 1º maggio 1881 come assistente
alla Biblioteca nazionale Vittorio Emanuele di Roma.\
Dopo un breve periodo alla Biblioteca governativa di Cremona (nel 1883,
forse reggendone anche la direzione), passò come vicebibliotecario alla
[Biblioteca universitaria Alessandrina](/aib/stor/teche/rm-uni.htm) di
Roma, di cui tenne la direzione dal 1884 al 1886. Con i ruoli unici del
1885 venne inquadrato come bibliotecario di 3ª classe e poi promosso
alla 2ª classe (dal 1895 5ª classe, per l\'abolizione della qualifica di
prefetto).\
Venne poi trasferito per breve tempo alla Biblioteca nazionale
Braidense, nel 1886-1887, e quindi alla [Biblioteca universitaria di
Pavia](/aib/stor/teche/pv-uni.htm), come direttore, dal dicembre 1887 al
1903. Nel dicembre 1897 venne promosso bibliotecario di 4ª classe. A
Pavia curò l\'aggiornamento delle raccolte, soprattutto in campo
scientifico, iniziò la pubblicazione dell\'inventario dei manoscritti
(1894) e curò un catalogo sistematico delle acquisizioni recenti di
medicina (1898).\
Aderì subito alla Società bibliografica italiana e presentò una
relazione sulla classificazione alla sua seconda Riunione, tenuta a
Torino nel 1898. Sostenitore della Classificazione decimale, nella
versione dell\'Istituto di Bruxelles, aveva fatto parte della
Commissione costituita dalla Società bibliografica italiana per studiare
questo tema e nel 1900 presiedette quella per il progetto di una
normativa unica per la compilazione dei cataloghi. Compare poi ancora
tra i soci fino al 1906 e collaborò anche alla «Rivista delle
biblioteche e degli archivi».\

Ebbe anche interessi letterari: pubblicò un saggio sui sonetti di
Shakespeare, tradusse i *Viaggi di Gulliver* e scrisse versi
d\'occasione.\
Lasciò le biblioteche per la carriera universitaria, come professore di
geografia fisica all\'Università di Padova, dal 1903. Aveva già
pubblicato numerosi scritti soprattutto di meteorologia e climatologia;
in seguito si dedicò particolarmente alla geografia economica e
politica, pubblicando anche manuali scolastici e universitari e
collaborando alla *Enciclopedia italiana*. A Padova, dove insegnò fino
al 1932 (poi, da quell\'anno, professore emerito), fu anche per diversi
anni preside della Facoltà di scienze.\
Fu membro del Consiglio superiore della pubblica istruzione dal 1911 al
1915, poi della Commissione centrale per le biblioteche, dalla sua
istituzione nel 1927 fino al 1929, e della Commissione nazionale per la
cooperazione intellettuale dal 1928.\
Acceso irredentista e interventista nel 1914, aderì al fascismo fin dal
marzo 1919, essendo tra i fondatori del Fascio di Padova. Nel febbraio
1934 venne nominato senatore.\
Fu anche socio nazionale dell\'Accademia dei Lincei (dal 1920,
corrispondente dal 1916), segretario e poi presidente della Accademia di
scienze, lettere ed arti di Padova, presidente del Comitato geofisico e
geodetico del Consiglio nazionale delle ricerche, membro della Società
italiana delle scienze detta dei XL, dell\'Istituto veneto (dal 1919),
del Comitato talassografico italiano e di altri istituti scientifici.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 472.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 97 (che per errore indica come anno
di nascita il 1851).

*Chi è?: dizionario degli italiani d\'oggi*, Roma: A. F. Formiggini,
1928, p. 189; 2ª ed., ivi, 1931, p. 255-256; 3ª ed., ivi, 1936, p. 309.

Andrea Moschetti. *Commemorazione del socio Luigi De Marchi*. «Atti e
memorie della R. Accademia di scienze lettere ed arti in Padova», n.s.,
52 (1935/36), p. 53-56.

Francesco Vercelli. *Commemorazione del senatore prof. Luigi De Marchi,
m.e.* «Atti del reale Istituto veneto di scienze, lettere ed arti», 96
(1936/37), parte 1., p. 81-87, con una fotografia.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni antiquariato, 1959, p. 27.

Cesare Repossi. *I direttori*. In: *Il bicentenario della Biblioteca
universitaria di Pavia: notizie storiche*. Pavia: Biblioteca
universitaria, 1979, p. 21-42 (p. 34-36).

Elisa Grignani. *\"\... nella sua forma presente non è accettabile\": la
classificazione decimale Dewey nel dibattito italiano di fine
Ottocento*. «La bibliofilia», 92 (1990), n. 3, p. 283-310.

Paola Gardellini - Ilaria Luzzana Caraci. [*De Marchi,
Luigi*](http://www.treccani.it/enciclopedia/luigi-de-marchi_(Dizionario-Biografico)/).
In: *Dizionario biografico degli italiani*. Vol. 38. Roma: Istituto
della Enciclopedia italiana, 1990, p. 455-458 (con alcuni altri
riferimenti bibliografici).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 187 e *passim*.

Maria Teresa Biagetti. *Biblioteconomia italiana dell\'Ottocento:
catalografia e teoria bibliografica nella trattatistica italiana*. Roma:
Bulzoni, 1996, p. 151-152.

*Repertorio biografico dei senatori dell\'Italia fascista*, a cura di
Emilio Gentile e Emilia Campochiaro. Napoli: Bibliopolis, 2003, vol. 2:
*C-D*, p. 873-874, con una fotografia.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 165.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2020-04-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/demarchi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
