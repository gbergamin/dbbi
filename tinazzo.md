![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tinazzo.jpg)

## Tinazzo, Giampietro

(Padova 16 aprile 1926 -- Padova 19 gennaio 1971)

Ancora studente, dal 1947 al 1951, aveva fatto esperienza alla
Biblioteca Marciana sotto la guida dell\'allora direttore [Luigi
Ferrari](ferrari.htm). Dopo la laurea in lettere, conseguita nel 1949
all\'Università di Padova, e il diploma in paleografia e
biblioteconomia, archivistica e diplomatica della Scuola
storico-filologica delle Venezie, dal 1º luglio 1951 fece il suo
ingresso, a seguito di concorso, nel ruolo del personale delle
biblioteche pubbliche governative, come vicebibliotecario, con
destinazione alla Biblioteca universitaria di Padova.\
Promosso bibliotecario di 2ª classe nel luglio 1954 e di 1ª classe nel
novembre 1956, nel 1962 fu inviato a dirigere la [Biblioteca
universitaria di Messina](/aib/stor/teche/me-uni.htm) e poi nel novembre
1963 fu nominato soprintendente bibliografico per le province di Verona,
Vicenza, Trento e Bolzano.\
Esercitando tale funzione in quest\'area così vasta, in parte con
amministrazione autonoma e caratterizzata da animosità e accesi
nazionalismi, dimostrò tatto, diplomazia e pazienza, doti grazie alle
quali riuscì a vincere molte difficoltà, a condurre tante biblioteche a
rinnovata efficienza e a promuovere l\'istituzione di altre.\
Socio dell\'Associazione italiana biblioteche dai primi anni Cinquanta,
fu presidente della [Sezione del Veneto occidentale, Trentino e Alto
Adige](/aib/stor/sezioni/ven-oc.htm) dal 1967 alla morte. Fu anche socio
dell\'Accademia di agricoltura, scienze e lettere di Verona e
corrispondente, dal 1966, della Deputazione di storia patria per le
Venezie.\
Pubblicò alcuni lavori bibliografici, tra i quali uno studio su *Il
tipografo-editore Jacopo Pocatela (Pavia 1490-Venezia 1538)*, e
collaborò ad «Accademie e biblioteche d\'Italia».

Giorgio De Gregori

Mario Carrara. *Ricordo di Giampietro Tinazzo*. «Bollettino
d\'informazioni AIB», 11 (1971), n. 1, p. 63-65.

Ettore Apollonj. *Ricordiamo*. «Almanacco dei bibliotecari italiani»,
1972, p. 106-110: 108.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 171-172 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 251-252.

Silvio Falcone. *Giampietro Tinazzo*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 593-599, con elenco degli scritti.

Si ringrazia vivamente il dott. Francesco Tinazzo.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2022-09-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tinazzo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
