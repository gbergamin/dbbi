![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](rivetti.jpg){height="250"}

## Rivetti, Luigi

(Chiari BS 14 agosto 1858 -- Chiari 24 marzo 1928)

Ordinato sacerdote il 2 aprile 1881, diresse la Biblioteca Morcelliana
di Chiari dal novembre 1884 fino alla morte. Fu anche direttore della
Pinacoteca Repossi di Chiari, contigua alla biblioteca, e studioso di
storia patria, assessore comunale, direttore dell\'orfanotrofio
maschile, ispettore onorario ai monumenti (dal 1914) e socio effettivo
dell\'Ateneo di Brescia (dal 1918).\
Il suo arrivo alla Biblioteca Morcelliana segnò l\'apertura del periodo
di maggiore vitalità dell\'istituzione. Fra le sue prime preoccupazioni
fu la dotazione libraria della biblioteca, squilibrata dalla
giustapposizione casuale di vari legati ereditari e carente di opere
moderne. Anche dopo il suo arrivo, tuttavia, le risorse disponibili per
nuove opere rimasero sempre estremamente modeste: l\'unico risultato
ottenuto da lui in questo campo fu di liberarsi, a partire dal 1890,
almeno in parte, dei numerosissimi libri posseduti in doppia copia. Si
adoperò anche per rendere più semplice e meno burocratico il servizio di
prestito, regolato negli anni precedenti, come avveniva in genere
all\'epoca, da norme molto restrittive.\
Fra le attività da lui intraprese, la predisposizione dei sei volumi di
catalogo alfabetico per autori è stata una delle più importanti per la
successiva vita dell\'istituzione. Nell\'adoperarvisi fu sollecitato
probabilmente anche dal fatto che il legato Cavalli, uno dei più
significativi e ricchi di opere moderne, giunse pochi anni dopo la sua
assunzione (1888). Molto significativo fu anche l\'aver acquisito alla
biblioteca l\'archivio comunale e compilato un indice dei manoscritti
(*La Biblioteca Morcelliana con indice descrittivo dei codici e dei
manoscritti*, Forlì: Bordandini, 1909, estratto dal vol. 14 degli
*Inventari dei manoscritti delle biblioteche d\'Italia*).\

Successivamente si dedicò particolarmente agli studi di storia locale,
ed è appunto a partire dai primi anni del nuovo secolo che comincia a
infittirsi la sua bibliografia personale (una scelta dei suoi numerosi
saggi e opuscoli è stata ripubblicata in *Briciole di storia patria*,
Chiari: L\'Angelo, 1993-1995, in 2 volumi).\
Nel 1891, in quanto assistente ecclesiastico del circolo della Gioventù
cattolica, ebbe un ruolo da protagonista nella fondazione della
Biblioteca circolante cattolica, istituzione ancora viva in Chiari, che
gli è stata poi intitolata.

Fabio Bazzoli

Fabio Bazzoli. [*Luigi Rivetti bibliotecario a Chiari
(1884-1928)*](rivetti2.htm). «Annali Queriniani», 1 (2000), p. 181-202.

Fabio Bazzoli. *Don Luigi Rivetti e la nascita della Biblioteca
circolante cattolica di Chiari*.
\<<http://www.parrocchiadichiari.org/Biblioteca/txt/nascita_biblio_con_note.DOC>\>.

Pierfranco Blesio. [*Compendio bio-bibliografico dei Soci dell\'Ateneo*
\[*di Brescia*\] *dall\'anno di fondazione all\'anno bicentenario
(1802-2002)*](https://www.ateneo.brescia.it/controlpanel/uploads/compendio/R.pdf),
n. 1288, con l\'elenco di alcune pubblicazioni.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-04, ultimo aggiornamento 2021-12-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/rivetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
