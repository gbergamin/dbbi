![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](nasalli.jpg){height="250"}

## Nasalli Rocca, Emilio

(Piacenza 1º settembre 1901 -- Piacenza 10 dicembre 1972)

Conte, laureato in giurisprudenza all\'Università di Torino nel luglio
1922 e diplomato in paleografia e archivistica, fu assistente volontario
all\'Università cattolica di Milano dal 1924 e poi dal 1943 libero
docente di Storia del diritto italiano.\
Venne incaricato dal 1924 al 1928 del riordinamento dell\'Archivio
antico del Comune di Piacenza e poi dal 1930 al 1932 della compilazione
del catalogo dei manoscritti Barberini della Biblioteca apostolica
vaticana.\
Dal 1932 diresse per quarant\'anni la [Biblioteca comunale di
Piacenza](/aib/stor/teche/pc-com.htm). Fu collocato a riposo nel 1972,
poco prima della morte.\
Cattolico aderente al fascismo, come si autodefiniva, ebbe nel ventennio
diverse cariche locali, fra le quali quella di fiduciario provinciale
della Sezione Biblioteche e belle arti dell\'Associazione fascista della
scuola.\
Socio dell\'Associazione italiana biblioteche dal 1933, partecipò
assiduamente alle sua attività sia negli anni Trenta che nel dopoguerra;
ininterrottamente eletto nel Comitato regionale della [Sezione
emiliana](/aib/stor/sezioni/emilia.htm) dal 1949 al 1969, ne fu
vicepresidente dal 1949 al 1962 (subentrando brevemente come presidente
nel 1957-1958) e di nuovo dal 1967 al 1970. Membro del [Consiglio
direttivo](/aib/stor/cariche54.htm) dal 1957 al 1960, e \"grande
elettore\" del presidente [Calderini](calderini.htm), nell\'Assemblea di
Chianciano del 1960 fu tra i portavoce della minoranza contraria alla
maggiore professionalizzazione dell\'Associazione.\

Fu inoltre ispettore bibliografico onorario, ispettore onorario ai
monumenti e alle antichità, socio e vicepresidente della Deputazione di
storia patria per le province parmensi, socio onorario della Società
dalmata di storia patria, direttore dal 1953 del «Bollettino storico
piacentino». Autore di numerosi volumi di storia locale, storia del
diritto e araldica, collaborò alla «Rivista delle biblioteche e degli
archivi» e ad «Accademie e biblioteche d\'Italia». Venne insignito della
medaglia d\'oro dei benemeriti della cultura.

Alberto Petrucciani

Edoardo Savino. *La nazione operante: albo d\'oro del fascismo: profili
e figure*. 3ª ed. riveduta e ampliata. Novara: Istituto geografico De
Agostini, 1937, p. 646, con una fotografia.

Emilio Nasalli Rocca. *I bibliotecari della \"Comunale\" di Piacenza*.
«Almanacco dei bibliotecari italiani», 1973, p. 47-58, con la notizia
redazionale della morte e una fotografia.

*Studi storici in onore di Emilio Nasalli Rocca*. Piacenza: Deputazione
di storia patria per le province parmensi, Sezione di Piacenza, 1971.
638 p.: tav., 1 ritratto. (Contiene: Roberto Andreotti, *Presentazione*,
p. V-XIV; *Bibliografia di Emilio Nasalli Rocca*, a cura di Serafino
Maggi, p. 593-627).

Ugo Nicolini. *Emilio Nasalli Rocca*. «Bollettino storico piacentino»,
68 (1973), n. 2, p. 65-78.

Ugo Nicolini. *In memoria di Emilio Nasalli Rocca*. «Aevum», 47 (1973),
n. 1/2, p. 155-157.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 325.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2020-05-02, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/nasalli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
