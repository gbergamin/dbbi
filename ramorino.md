![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ramorino.jpg){height="250"}

## Ramorino, Tommaso (Tomaso)

(Firenze 20 ottobre 1896 -- Roma 28 settembre 1977)

Figlio di Felice (Mondovì 1852-Firenze 1929), professore universitario
di letteratura latina, interruppe gli studi per la partecipazione alla
Prima guerra mondiale, dal novembre 1915, venendo congedato nel luglio
1919 col grado di tenente di fanteria.\
Nel 1924, studente a Firenze, legato a Salvemini e a Carlo e Nello
Rosselli, fece parte del gruppo Italia libera, essendo anche
responsabile di una delle quattro zone cittadine, e venne arrestato il 2
novembre per la manifestazione organizzata da Ernesto Rossi e Marion
Cave al cimitero, dove montava la guardia al grande ritratto di Giacomo
Matteotti esposto nella cappella di famiglia dei Vannucci. Rilasciato
poco dopo, collaborò con i fratelli Rosselli, Calamandrei, Piero Jahier
e altri anche alla distribuzione del giornale «Non mollare» e fece parte
del gruppo di studenti aggrediti dai fascisti nel gennaio 1925
all\'inaugurazione dell\'Università di Firenze. Venne poi tenuto sotto
controllo dalla polizia per motivi politici fino al 1940.\
Conseguì la laurea in lettere nel giugno 1928 all\'Università di Torino,
dove si era trasferito al principio dell\'anno accademico
dall\'Università Cattolica di Milano.\
Entrò nelle biblioteche governative dal 16 febbraio 1933, tra i
vincitori del grande concorso bandito l\'anno precedente, ma a quanto
sembra aveva già lavorato in archivi di Stato e biblioteche governative,
non di ruolo, dal 1929.\
Destinato inizialmente alla Biblioteca universitaria di Padova, venne
trasferito già dal 1º agosto 1933 alla Biblioteca nazionale di Roma,
dove si svolse tutta la sua carriera. Si occupò tra l\'altro nel
1935-1936 della sistemazione del fondo relativo al duello donato alla
Biblioteca dal barone Giorgio Enrico Levi e poi della Sezione di cultura
generale. Inoltre nel 1935, su richiesta di [Maria Ortiz](ortiz.htm),
collaborò per alcuni mesi, senza lasciare la Nazionale, al trasloco
della Biblioteca Alessandrina nella Città universitaria.\

Venne richiamato alle armi nel giugno 1940 per la guerra e in quel
periodo, nel maggio 1942, fu promosso bibliotecario capo. Lasciò
l\'esercito dopo l\'8 settembre 1943 e rientrò in servizio nel giugno
1944, dopo la liberazione di Roma. Nel giugno 1948 fu promosso direttore
di biblioteca di 3ª classe. In questo periodo collaborò anche
all\'attività della Soprintendenza bibliografica del Lazio e nel
novembre 1956 fu promosso direttore di biblioteca di 2ª classe,
qualifica con cui probabilmente concluse la carriera, nel 1961. Negli
ultimi anni si occupava, a quanto pare, della revisione del catalogo a
schede.\
Socio dell\'Associazione italiana biblioteche dal 1933, appena assunto,
partecipò al Congresso nazionale del 1938; aderì alla sua ricostituzione
nel dopoguerra e compare tra i soci della Sezione Lazio fino almeno al
1961.

Alberto Petrucciani

Barbara Allason. *Memorie di una antifascista, 1919-1940*. Milano:
Edizioni Avanti!, 1961, p. 78-79, 253-254.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 217 (all\'anno 1966): «Il
collega Ramorino, andato in pensione, ha ottenuto dalla direttrice della
Nazionale di Roma, dove ha lavorato trent\'anni, di poter continuare a
rivedere e correggere senza compenso, scarabocchiando, i 4.000 volumetti
di schede del catalogo. È il più assiduo e puntuale degl\'impiegati. Chi
riconoscerebbe nell\'anziano bibliotecario, umile e sorridente verso
tutti, il coraggioso militante di \"Giustizia e libertà\", amico di
Ernesto Rossi?».

Ernesto Rossi. *Un democratico ribelle: cospirazione antifascista,
carcere, confino: scritti e testimonianze*, a cura di Giuseppe Armani.
Milano: Kaos, 2001, p. 55, 64, 75.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2016-01-05, ultimo aggiornamento 2021-02-21, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ramorino.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
