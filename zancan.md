![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

Dizionario bio-bibliografico dei bibliotecari italiani del XX secolo

![\[Ritratto\]](zancan.jpg){height="250"}

## Zancan, Leandro

(Padova 16 maggio 1906 -- Treviso 30 giugno 1958)

Laureato in lettere all\'Università di Padova nel 1927, e due anni dopo
anche in filosofia, allievo di Emilio Bodrero, dal dicembre 1928 iniziò
a lavorare come bibliotecario volontario presso la Facoltà di lettere e
filosofia. Dal dicembre 1929, con una borsa d\'internato, passò alla
Biblioteca della Facoltà giuridica dello stesso ateneo, che diresse fino
al 1932.\
Entrato poi, dal 16 febbraio 1932, nei ruoli delle biblioteche
governative come bibliotecario aggiunto, essendosi classificatosi primo
nel concorso bandito l\'anno precedente, venne subito incaricato della
direzione della [Biblioteca governativa di
Gorizia](/aib/stor/teche/go-sta.htm).\
Trasferito d\'ufficio nell\'aprile 1934 alla direzione della Biblioteca
nazionale di Palermo, ottenne la revoca del provvedimento e, dopo un
passaggio di breve durata all\'Universitaria di Bologna, in sottordine,
diresse dal luglio 1934 la [Biblioteca universitaria di
Pavia](/aib/stor/teche/pv-uni.htm). Durante la sua direzione venne
introdotta la collocazione per formato, in serie unica, delle nuove
accessioni.\
Nel dicembre 1934 conseguì la libera docenza in Storia antica e l\'anno
successivo tenne un corso libero all\'Università di Pavia. Ottenuta
nell\'ottobre 1936, grazie alle sue importanti pubblicazioni di storia e
di diritto romano, l\'idoneità nel concorso per la cattedra di Storia
romana all\'Università di Torino, vinto da Arnaldo Momigliano, venne
chiamato come professore straordinario presso l\'Università di Palermo e
lasciò dal 1º dicembre la carriera bibliotecaria.\
Socio dell\'Associazione italiana biblioteche dalla sua fondazione
(1930), continuò a partecipare alle sue attività fino al Congresso del
1940.\
Nominato professore ordinario nel 1939, insegnò anche Storia greca,
Storia orientale antica e Geografia. Dal dicembre 1943 tenne l\'incarico
d\'insegnamento di Storia greca all\'Università di Trieste e si trasferì
in quell\'ateneo nel novembre 1945. Lasciò l\'insegnamento attivo poco
dopo, per problemi di salute, venendo distaccato nel 1947-1950 alla
Sovrintendenza alle antichità di Padova, per svolgere studi di
epigrafia. Venne collocato a riposo dal novembre 1950.

Alberto Petrucciani

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 988.

Cesare Repossi. *I direttori*. In: *Il bicentenario della Biblioteca
universitaria di Pavia: notizie storiche*. Pavia: Biblioteca
universitaria, 1979, p. 21-42: 40.

Si ringrazia il dott. Riccardo Zancan per le notizie bio-bibliografiche
e la fotografia.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2021-02-26, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zancan.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
