![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Evola, Nicolò Domenico

(Balestrate PA 31 ottobre 1883 -- Palermo 15 agosto 1967)
:::

Nipote di Filippo Evola, direttore della Biblioteca nazionale di Palermo
nel 1848-1849 e poi dal 1860 al 1885, entrò nelle biblioteche
governative come usciere dal 1º febbraio 1905, destinato alla Nazionale
di Napoli.\
Passò poi apprendista distributore dal 1º luglio 1906 e fu destinato
alla Biblioteca universitaria di Catania. Conseguita nel dicembre 1907
l\'abilitazione allora richiesta, venne nominato dal 1º gennaio 1909
distributore di 6ª classe nella stessa biblioteca. Nel marzo dello
stesso anno venne trasferito alla Biblioteca nazionale di Palermo.\
Prese parte alla Prima guerra mondiale come tenente di fanteria.\
In seguito lavorò sempre alla Biblioteca nazionale di Palermo,
conseguendo nel dicembre 1919, con la riforma delle carriere, la
qualifica di coadiutore e nel luglio 1930 la promozione a primo
coadiutore. Venne collocato a riposo il 31 maggio 1952.\
Socio dell\'Associazione italiana biblioteche dalla sua fondazione
(1930) fino al 1936, partecipò nel 1931 al suo primo Congresso
nazionale.\
Nel 1942 conseguì la libera docenza in Bibliografia e biblioteconomia e
tenne poi fino al 1958 l\'insegnamento della materia nella Facoltà di
lettere e filosofia dell\'Università di Palermo, seguendo anche numerose
tesi di laurea.\
Fu socio dal 1952 dell\'Accademia di scienze, lettere e arti di Palermo,
di cui curò anche la Biblioteca, e membro della Società siciliana di
storia patria, della Società di storia patria per la Sicilia orientale e
dell\'Istituto per la storia del Risorgimento italiano.\
Si dedicò intensamente a lavori bibliografici e di storia siciliana. Fra
le sue numerose pubblicazioni bibliografiche si ricordano in particolare
la *Bibliografia degli studi sulla letteratura italiana (1920-1934)*, le
bibliografie dantesche (per il periodo 1920-1939) e leopardiane, la
guida bibliografica su *Origini e dottrina del fascismo* (1935) e poi la
ponderosa *Bibliografia siciliana 1938-1953* (1954). Alla stampa
nell\'isola fino alla fine del XVIII secolo dedicò il volume *Ricerche
storiche sulla tipografia siciliana* (Firenze: Olschki, 1940), oltre a
vari lavori specifici anche sulla stampa periodica, fino al periodo
risorgimentale.\
Il suo schedario biografico dei siciliani è stato donato dagli eredi nel
2017 alla Biblioteca francescana di Palermo.\
A Palermo gli è stata intitolata una via.

Alberto Petrucciani

Eugenio Di Carlo. *Intorno alla storia della tipografia siciliana di N.
D. Evola*. (Bibliografia). «Accademie e biblioteche d\'Italia», 14
(1939/40), n. 3, p. 210-213.

Giuseppe D\'Anna. *Nicolò Domenico Evola*. (Necrologio). «Il
Risorgimento in Sicilia», 2 (1966), n. 3/4, p. 604-605, con la
bibliografia delle *Pubblicazioni di N. D. Evola*, p. 606-612.
Pubblicato nel 1967.

*Soci scomparsi*. (Vita della Società). «Archivio storico per la Sicilia
orientale», 65 (1969), p. 324 (che indica come data della morte il 30
novembre 1969).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 178.

[*Evola
Nicolò*](https://www.comune.palermo.it/archivio-biografico-consultazione.php?id=912).
In: *Archivio biografico comunale*,
\<<https://www.comune.palermo.it/archivio-biografico.php>\>.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-07-12, ultimo aggiornamento 2022-09-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/evola.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
