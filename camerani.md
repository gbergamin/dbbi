![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](camerani.jpg){height="250"}

## Camerani, Vittorio

(Ancona 9 maggio 1898 -- Roma 8 aprile 1961)

Diplomato nel 1920 al Liceo Monti di Cesena, fu assai legato alla figura
dello zio materno Nazzareno Trovanelli, occupandosi dopo la sua morte
della catalogazione della sua raccolta privata poi donata alla
Malatestiana. Laureato in lettere all\'Università di Firenze nel 1925
con Guido Mazzoni, discutendo una tesi su Edmondo De Amicis, conseguì
nel 1927 anche il diploma della Scuola di perfezionamento per archivisti
e bibliotecari, sotto la guida di [Carlo Battisti](battisti.htm).\
Bibliotecario presso la Biblioteca dell\'Institut international
d\'agriculture di Roma dal 1927, tra il 1929 e il 1930 fu inviato a
frequentare i corsi di biblioteconomia dell\'Università del Michigan ad
Ann Arbor (dove conobbe e si legò a William Warner Bishop) e poi alla
Deutsche Bücherei di Lipsia e a Londra. Resse la direzione della
Biblioteca dopo la morte della collega e prima moglie, la bulgara Mara
(Marie) Teodorova, dal 1946 al 1951, occupandosi tra l\'altro del
delicato trasferimento delle raccolte dell\'Istituto, che nel dopoguerra
confluì nella nascente FAO.\
Nel 1939 pubblicò *L\'uso pubblico delle biblioteche*, nella collana
«Enciclopedia del libro» edita da Mondadori. Per l\'Institut
international d\'agriculture curò il catalogo degli incunaboli (*Liste
des incunables possédés par la Bibliothèque de l\'Institut international
d\'agriculture*, 1945) e il *Catalogue systématique* (1948, con
supplementi nel 1949 e 1950). Pubblicò inoltre, assieme a Andrea
Fernandez, il *Saggio di bibliografia del tabacco (Europa e bacino del
Mediterraneo)* (Roma 1952). Attento, rigoroso e aggiornato conoscitore
della letteratura biblioteconomica straniera, specie di ambito inglese e
statunitense, fu tra l\'altro primo recensore e divulgatore italiano
delle opere di Ranganathan. Collaboratore de «La bibliofilia» a partire
dagli anni Trenta, dal 1957 al 1961 curò la rubrica delle *Notizie*.\
Socio dell\'Associazione italiana biblioteche dal 1932, fu eletto nel
[Consiglio direttivo](/aib/stor/cariche54.htm) dal 1957 al 1960 e nel
[Comitato provvisorio](/aib/stor/cariche60.htm) 1960-1961. Fece parte
anche del Comitato regionale della [Sezione
Lazio](/aib/stor/sezioni/laz.htm) dal 1957 alla morte (dal 1960 come
vicepresidente) e della Commissione Biblioteche speciali. Partecipò
attivamente anche alla vita dell\'Associazione internazionale dei
bibliotecari e documentalisti di agricoltura (IAALD) e dell\'IFLA.\
Libero docente di bibliografia e biblioteconomia dal 1955, tenne da
quell\'anno l\'insegnamento di Biblioteconomia alla Scuola speciale per
archivisti e bibliotecari dell\'Università di Roma.\
La sua ricca biblioteca specializzata, donata all\'AIB dopo la sua
scomparsa dalla seconda moglie (Bruna Barbini), costituisce il nucleo
originale della Biblioteca dell\'Associazione. I suoi libri di
letteratura e linguistica vennero invece destinati, per il tramite del
fratello Sergio (direttore dell\'Archivio di Stato di Firenze) e di
Francesco Barberi, alla Biblioteca Augusta di Perugia.

Enrico Pio Ardolino

Francesco Barberi. *Vittorio Camerani († 8 aprile 1961)*. «Bollettino
d\'informazioni AIB», 1 (1961), n. 1, p. 98-101.

Maria Teresa Danieli. *La biblioteca Camerani all\'AIB*. «Bollettino
d\'informazioni AIB», 1 (1961), n. 4/5, p. 186-187.

Renzo Frattarolo. *Vittorio Camerani*. «Accademie e biblioteche
d\'Italia», 29 (1961), n. 2, p. 196-197.

R. R. \[Roberto Ridolfi\]. \[*Annuncio della morte di Vittorio
Camerani*\]. «La bibliofilia», 63 (1961), n. 3, p. 124.

Giorgio De Gregori. *Vittorio Camerani, bibliotecario e bibliografo*.
«La bibliofilia», 65 (1963), n. 2, p. 263-297, con elenco degli scritti.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 48-49 (voce di Giorgio De Gregori).

Sara Moretto - Marinella Vannini. *Il fondo Camerani della biblioteca
dell\'AIB*. «AIB notizie», 17 (2005), n. 1, p. 19-20: ill.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 104.

Alberto Petrucciani. *Ranganathan in Italia*. In: *Leggere Ranganathan*,
a cura di Mauro Guerrini. Roma: Associazione italiana biblioteche, 2011,
p. 73-92.

Enrico Pio Ardolino. *[Alcuni documenti inediti su Giuseppe Fumagalli
(con l\'edizione di un necrologio di Vittorio
Camerani)](https://bibliothecae.unibo.it/article/view/10359/10384)*.
«Bibliothecae.it», 8 (2019), n. 2, p. 115-168: ill. In appendice:
Vittorio Camerani, *Giuseppe Fumagalli*, p. 139-152; *Note biografiche
di G. Fumagalli*, p. 153-162.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/camerani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
