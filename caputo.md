![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](caputo.jpg){height="250"}

## Caputo, Michele Carlo

(Napoli 28 luglio 1838 -- Roma 15 febbraio 1928)

Laureato in lettere all\'Università di Napoli nel 1858, si diplomò in
pianoforte, canto e composizione al Conservatorio di S. Pietro a
Majella. Partecipò poi alla campagna garibaldina del 1860-1861.
Musicista, critico musicale, direttore di teatri e insegnante di musica,
fu anche professore nelle scuole normali a partire dal 1876.\
Nel luglio 1889 fu incaricato dal Ministero della pubblica istruzione
dell\'ordinamento della Biblioteca musicale di Parma, sezione della
Biblioteca Palatina allora istituita ma con sede distaccata nel palazzo
del Conservatorio, e venne poi immesso nei ruoli delle biblioteche
governative, come bibliotecario di 3ª classe, dal 1º febbraio 1891.
Nell\'ottobre 1893 fu anche nominato formalmente bibliotecario del
Conservatorio.\
Abbracciata per queste circostanze la professione di bibliotecario, fu
poi nominato direttore della [Biblioteca
Estense](/aib/stor/teche/mo-est.htm) di Modena dall\'ottobre 1896 e
quindi trasferito dal luglio 1904 a dirigere la [Biblioteca
universitaria di Catania](/aib/stor/teche/ct-uni.htm). Fu sua la
proposta, subito fatta propria dal Ministero, di offrire alla Biblioteca
nazionale di Torino devastata dall\'incendio del gennaio 1904 i
duplicati delle biblioteche governative.\
Dopo il terremoto di Messina del 28 dicembre 1908 accorse nella città
curando il difficile salvataggio del materiale più prezioso della
[Biblioteca universitaria](/aib/stor/teche/me-uni.htm), di cui assunse
provvisoriamente la direzione, in aggiunta a quella di Catania.
Dell\'intervento pubblicò un\'interessante relazione sul «Zentralblatt
für Bibliothekswesen».\
Da Catania passò poi a dirigere, dal luglio 1909, la [Biblioteca
universitaria di Padova](/aib/stor/teche/pd-uni.htm), che sotto la sua
guida si trasferì nel nuovo edificio di via San Biagio, il primo
costruito appositamente per una biblioteca governativa dopo l\'Unità.\
Ebbe infine, dall\'agosto 1912, la direzione della Biblioteca musicale
di S. Cecilia in Roma, la più vicina ai suoi interessi, che tenne fino
al collocamento a riposo, il 30 settembre 1920 (o, secondo altre fonti,
già dal 17 dicembre 1919).\
Fu socio della Società bibliografica italiana dal 1897 fino almeno al
1911.\
Pubblicò diversi saggi di storia e critica musicale, opere didattiche e
pedagogiche e alcuni libretti.

Giorgio De Gregori

Angelo De Gubernatis. *Dizionario biografico degli scrittori
contemporanei*. Firenze: coi tipi dei Successori Le Monnier, 1879, p.
1131 (che lo dice nato il 22 luglio 1837, anche nei suoi repertori
successivi).

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 1, p. 510.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 257-258 e 68\*.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 54 (che lo dice nato il 22 luglio
1837).

Mariotti, Giovanni. *Michele Carlo Caputo, 1838-1928: commemorazione
fatta nella tornata del 22 giugno 1928* dal presidente della R.
Deputazione. «Archivio storico per le province parmensi», n. s., 28
(1928), p. LI-LXI. Segue la *Bibliografia* dei suoi scritti, p.
LXI-LXIV.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 143.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 227-228.

\[Gualda Massimi Caputo\]. *Michele Carlo Caputo*. Roma: Palombi, 1973.
37 p.: ill., con un elenco degli scritti.

Maria Angela Cappelli. *[Caputo, Michele
Carlo](https://www.treccani.it/enciclopedia/michele-carlo-caputo_(Dizionario-Biografico)/)*.
In: *Dizionario biografico degli italiani*. Vol. 19. Roma: Istituto
della Enciclopedia italiana, 1976, p. 276-277, con ulteriori riferimenti
bibliografici.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 182.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 51-52 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 113 (che lo dice nato il 22 luglio).

Lucio Coco. *I libri salvati*. (La questione). «L\'almanacco
bibliografico», n. 48 (dic. 2018), p. 1-2.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/caputo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
