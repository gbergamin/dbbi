![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Belli, Giacomo

(Roma 25 luglio 1856 -- Roma 1º aprile 1910)
:::

Figlio di Ciro Belli e nipote di Giuseppe Gioachino, fu avviato alla
carriera militare nel novembre 1871, al Collegio militare di Napoli, e
dall\'anno seguente alla Scuola militare di fanteria e cavalleria, dove
negli otto anni successivi prestò servizio permanente come soldato
volontario. Raggiunto il grado di sottotenente, diede le dimissioni e
venne iscritto tra gli ufficiali di complemento del 52º Reggimento
Fanteria.\
Iniziò la sua carriera nelle biblioteche con la nomina ad alunno
assistente presso la Biblioteca nazionale di Roma dal 16 maggio 1882.
Nel giugno 1884 fu nominato assistente di 4ª classe e assegnato alla
Biblioteca Riccardiana di Firenze, ma rimanendo a prestare servizio alla
Biblioteca nazionale di Roma. Al principio dl 1886 fu inquadrato nella
qualifica di sottobibliotecario di 3ª classe e poi promosso alla 2ª
classe nel novembre 1893 e alla 1ª classe nel marzo 1907.\
Nonostante gravi problemi di salute, la sua collaborazione con il
prefetto della Biblioteca nazionale, [Domenico Gnoli](gnolid.htm), fu
costante non soltanto per lavori di *routine*, ma anche per attività
straordinarie che gli venivano affidate previa autorizzazione del
Ministero. Svolse per molti anni le funzioni di economo della Biblioteca
e tra gli incarichi da lui portati a buon fine sono da ricordare la
selezione, l\'ordinamento e la catalogazione dei documenti relativi al
Risorgimento italiano da inviare all\'Esposizione di Torino (1884) e le
missioni effettuate nel quadriennio 1885-1889, ad Albano, Bracciano,
Poli e Castelnuovo di Porto, per prendere in consegna le raccolte
librarie già appartenute ad alcuni conventi soppressi.\
Di particolare rilievo fu l\'incarico affidatogli dal Ministero
nell\'agosto 1902, a seguito della richiesta del Comune di Gubbio, di
riordinare la Biblioteca Sperelliana e l\'Archivio storico e, al
contempo, di istruire la persona preposta alla gestione della
Biblioteca.\
In collaborazione con [Giuseppe Fumagalli](fumagalli.htm) iniziò la
pubblicazione del *Catalogo delle edizioni romane di Antonio Blado
asolano ed eredi (1516-1593) possedute dalla Biblioteca nazionale
centrale Vittorio Emanuele di Roma*, con i primi due corposi fascicoli
(Roma 1891).\
Personalmente si dedicò intensamente alla sistemazione delle carte del
nonno, che aveva in gran parte ricevuto in eredità alla morte del padre,
e a promuovere la pubblicazione dei sonetti romaneschi, a partire dal
1886; nel 1898 cedette la maggior parte dei materiali in suo possesso,
oltre cinquemila fogli, alla Biblioteca nazionale di Roma.\
Fu anche socio della Società bibliografica italiana, dal 1897 al 1900.

Angela Adriana Cavarra

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 104 e 32\* (che lo dice poeta
oltre che sottobibliotecario alla Biblioteca nazionale di Roma,
assegnandogli una raccolta di *Poesie* edita nel 1883, ma nel
supplemento rettifica che le poesie sono di un omonimo).

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 20 (che lo dice «poeta romanesco»,
oltre che sottobibliotecario alla Biblioteca nazionale di Roma,
assegnandogli la raccolta di *Poesie* del 1883. L\'omonimo, avvocato
romano e commentatore di Dante, è registrato da Rovito ma in genere non
distinto dal nostro).

Giovanni Orioli. *[Belli, Giuseppe
Gioachino](https://www.treccani.it/enciclopedia/giuseppe-gioachino-belli_%28Dizionario-Biografico%29/)*.
In: *Dizionario biografico degli italiani*. Vol. 7. Roma: Istituto della
Enciclopedia italiana, 1970, p. 660-668 (con notizie sulle vicende delle
carte del poeta).

Si ringrazia vivamente la dott.ssa Roberta Masini della Biblioteca
nazionale centrale di Firenze.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2022-08-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/belli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
