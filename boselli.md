![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](boselli.jpg)

## Boselli, Antonio

(S. Pancrazio di Parma PR 22 agosto 1879 -- Parma 9 gennaio 1955)

Conte, si laureò in lettere all\'Università di Bologna nel giugno 1902
con una tesi di letteratura greca, discussa con Vittorio Puntoni. Poi
per breve tempo insegnò nelle scuole medie, a Cagliari.\
Entrò nelle biblioteche governative dal 1º aprile 1906 come
sottobibliotecario reggente, destinato alla Biblioteca universitaria di
Cagliari, ma dopo tre mesi fu trasferito alla Biblioteca Palatina di
Parma. Terminato il semestre di prova, chiese un periodo di aspettativa
per ragioni di famiglia e poi diede le dimissioni dal 1º ottobre 1907.\
Dal 1906 al 1911 fu professore di letteratura italiana all\'Università
di Malta.\
Riammesso in servizio nelle biblioteche governative dal 16 luglio 1911,
alla [Biblioteca Palatina](/aib/stor/teche/pr-pal.htm) di Parma, ne fu
direttore dal 1922 al 1927, dal 1925 con la qualifica di bibliotecario
capo.\
Dal 1916 al 1918 prese parte alla prima guerra mondiale, come tenente di
fanteria, rientrando in servizio nel febbraio 1919.\
Fu poi trasferito a dirigere la [Biblioteca nazionale di
Palermo](/aib/stor/teche/pa-cen.htm) dal 1927 al 1930, la [Biblioteca
universitaria di Bologna](/aib/stor/teche/bo-uni.htm) dal 1930 al 1936,
la [Biblioteca nazionale di Napoli](/aib/stor/teche/na-naz.htm) nel
1936-1937 e poi la [Biblioteca nazionale centrale di
Firenze](/aib/stor/teche/fi-naz.htm) dall\'agosto 1937. Nell\'agosto
1938 fu promosso direttore di 2ª classe.\

Colpito da una grave infermità, dal 1941 non fu più in grado di tenere
la direzione della Biblioteca e della Soprintendenza per la Toscana,
rette da [Anna Saitta Revignas](saitta.htm), e venne collocato in
aspettativa dall\'agosto 1942, fino al pensionamento, avvenuto nel 1945
o 1946.\
Membro del Comitato promotore dell\'[Associazione italiana
biblioteche](/aib/stor/cariche30.htm) e segretario dalla fondazione
(1930) all\'interruzione bellica. Rappresentò l\'Italia in molte
importanti occasioni internazionali, promosse dall\'Istituto
internazionale di cooperazione intellettuale, dall\'Istituto
internazionale di bibliografia e dalla FIAB/IFLA.\
Studioso di letteratura italiana, di filologia romanza e del dialetto
parmigiano, fu autore di numerose pubblicazioni, nelle principali
riviste filologiche e storiche e in altre sedi.\
Le sue carte sono state recentemente donate alla Biblioteca Palatina di
Parma.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 22.

Jacopo Bocchialini. *Il conte Antonio Boselli*. «Aurea Parma», 39
(1955), n. 1, p. 4.

M. T. D. \[Maria Teresa Danieli\]. *Antonio Boselli*. «Accademie e
biblioteche d\'Italia», 23 (1955), n. 1, p. 78-79.

Maria Teresa Danieli. *Antonio Boselli (1879-1955)*. «Archivio storico
per le province parmensi», serie 4, 7 (1955), p. 23-30, con elenco degli
scritti.

*La scomparsa di Antonio Boselli*. «La bibliofilia», 57 (1955), n. 2, p.
172.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni, 1957, p. 176.

Armando Petrucci. *[Boselli,
Antonio](http://www.treccani.it/enciclopedia/antonio-boselli_res-b4407e6e-87e8-11dc-8e9d-0016357eee51_(Dizionario-Biografico))*.
In: *Dizionario biografico degli italiani*. Vol. 13. Roma: Istituto
della Enciclopedia italiana, 1971, p. 232-233.

Baldassarre Molossi. *Dizionario dei parmigiani grandi e piccini (dal
1900 ad oggi)*. Parma: La tipografica parmense, 1957 (stampa 1956), p.
35-36.

Antonio Toschi. *Antonio Boselli: commemorazione letta nell\'adunanza
del 22 maggio 1955*. «Atti e memorie / Deputazione di storia patria per
le province di Romagna», n.s., 6 (1954/55), p. 1-9. Pubblicato nel 1958.

Francesco Gabrieli. *Vecchi bibliotecari*. «Almanacco dei bibliotecari
italiani», 1968, p. 21-25.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 43-44 (voce di Giorgio De Gregori).

Maria Cristina Misiti. *Il laboratorio di Antonio Boselli: pagine carte
memorie*. «Culture del testo e del documento», n. 5 (mag.-ago. 2001), p.
5-18.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 87 (con varie inesattezze).

Andrea De Pasquale. *Antonio Boselli*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 95-100, con elenco degli scritti e ulteriori riferimenti
bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-12-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/boselli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
