![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Bulgarelli, Tullio

(Roma 11 ottobre 1916 -- Trento 27 aprile 2000)
:::

Laureato in lettere all\'Università di Roma nel 1940 con una tesi sulle
biblioteche teatrali, nello stesso anno vinse il concorso per ordinatore
nelle biblioteche governative, prendendo servizio il 1º luglio 1940,
destinato alla Biblioteca Marucelliana di Firenze, ma la sua carriera
rimase subito interrotta per il richiamo alle armi. Dopo aver
frequentato il corso per allievi ufficiali a Firenze, fu destinato in
Sicilia, dove nel luglio 1943 venne fatto prigioniero dagli americani e
inviato in un campo di concentramento in Algeria, a Orano. Come
prigioniero poté riprendere uno dei suoi interessi, quello per il
teatro, che aveva già coltivato come regista al Teatro dell\'Università,
organizzando una compagnia teatrale tra i prigionieri.\
Rientrato in patria verso la fine del 1945 fu assegnato alla Biblioteca
Vallicelliana di Roma. Dal 1º luglio 1951 passò alla carriera direttiva,
come vicebibliotecario e poi bibliotecario.\
Socio dell\'Associazione italiana biblioteche dal 1946, nel 1957 si fece
anche promotore, insieme ad [Angela Vinay](vinay.htm), [Anna Maria
Giorgetti Vichi](giorgetti.htm) ed [Emidio Cerulli](cerulli.htm), di
un\'iniziativa tesa a rivendicare il ruolo dei bibliotecari all\'interno
del Ministero della pubblica istruzione, dove mancava una rappresentanza
sindacale. L\'esito fu la costituzione dell\'Unione nazionale dei
dipendenti delle biblioteche statali (UNADIBIS), esperienza che si
concluse con la nascita dei sindacati confederali anche nel pubblico
impiego. Successivamente fu destinato alla Biblioteca del Ministero
della pubblica istruzione.\
Verso il 1965 passò alla Biblioteca nazionale di Roma, dove gli fu
affidato anche l\'incarico di capo del personale.\
Tornò alla [Biblioteca Vallicelliana](/aib/stor/teche/rm-val.htm) come
direttore, dal 1º marzo 1971, succedendo a [Sergio
Mottironi](mottironi.htm), e mantenne la carica fino al pensionamento,
avvenuto anticipatamente, a sua domanda, il 1º aprile 1973.\
Trascorse gli ultimi anni della sua vita a Trento, dove si trasferì per
ragioni familiari.\
Tra i suoi impegni in ambiti extraprofessionali si può segnalare il
ruolo che ebbe come attore nel film *Terza liceo* di Luciano Emmer
(1953), nel quale interpretò il ruolo di Attila, un burbero professore
di storia e filosofia.\
Strettamente legati alla professione sono invece gli interessi per la
storia delle origini del giornalismo, testimoniati dalla sua ricca
produzione saggistica, incentrata in particolare sugli avvisi, a cui
dedicò il volume *Gli avvisi a stampa nella Roma del Cinquecento* (Roma
1967). Conseguenza di questi suoi studi furono anche alcune voci del
*Dizionario biografico degli italiani* relative a personaggi del
giornalismo romano delle origini. Si occupò, inoltre, di catalogazione
dei manoscritti moderni.

Lorenzo Baldacchini

Si ringrazia vivamente il dott. Sandro Bulgarelli.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2022-12-28, ultimo aggiornamento 2022-12-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bulgarelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
