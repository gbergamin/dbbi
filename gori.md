![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gori.jpg){height="250"}

## Gori, Pietro

(Firenze 12 agosto 1854 -- Firenze 2 maggio 1930)

Dopo aver conseguito la licenza in giurisprudenza (completò poi forse
gli studi mentre già lavorava) e aver fatto una brevissima esperienza
come alunno di Cancelleria presso la Corte d\'appello di Firenze, il 20
gennaio 1876 entrò come alunno alla Biblioteca nazionale centrale di
Firenze.\
Nel 1877 vinse (unico concorrente) il concorso per assistente di 4ª
classe presso la Biblioteca governativa di Cremona, dove prestò servizio
a partire dal 16 maggio. Nel 1879, mentre ancora lavorava a Cremona,
pubblicò un\'ampia bibliografia delle *Pubblicazioni in morte di
Vittorio Emanuele II re d\'Italia*.\
Nel luglio 1879 fu nominato assistente reggente di 3ª classe alla
Biblioteca nazionale \"Vittorio Emanuele\" di Roma ma alla fine di
dicembre venne trasferito a Firenze, dove fin dall\'agosto era stato
chiamato dal direttore della Nazionale Torello Sacconi. Nel settembre
1880 divenne assistente effettivo e nel giugno 1882 assistente economo
della Biblioteca. Dopo circa un anno fu promosso per merito assistente
di 2ª classe.\
Con la riforma del 1885 venne inquadrato nella nuova qualifica di
sottobibliotecario, continuando a lavorare alla Biblioteca nazionale
centrale di Firenze.\
Nell\'aprile 1893 superò l\'esame di abilitazione all\'ufficio di
bibliotecario e nel novembre dello stesso anno venne promosso
sottobibliotecario di 1ª classe.\
In quegli anni lavorava al «Bollettino delle pubblicazioni italiane
ricevute per diritto di stampa», di cui compilava gli indici annuali.\
Venne finalmente promosso al grado di bibliotecario e conservatore di
manoscritti di 4ª classe dall\'agosto 1904, oltre dieci anni dopo aver
superato l\'esame di abilitazione.\
Nel 1906 fu comandato per alcuni mesi alla Biblioteca dell\'Istituto di
belle arti di Firenze per provvedere al suo riordinamento e su questo
lavoro pubblicò nello stesso anno un opuscolo dal titolo *La Biblioteca
della R. Accademia di belle arti di Firenze*.\

Nel novembre 1907 venne trasferito dalla Biblioteca nazionale centrale
di Firenze alla Biblioteca Marucelliana, allora diretta da [Angelo
Bruschi](bruschi.htm), dove lavorò, col grado di bibliotecario di 4ª
classe, fino al collocamento a riposo (1º aprile 1922). Alla
Marucelliana compilò, fra l\'altro, l\'Indice dei manoscritti
Redi-Cestoni (1909) e l\'Inventario e catalogo del fondo Cambray-Digny
(1914), con i manoscritti e il carteggio.\
Pubblicò edizioni delle opere di Filippo Pananti (1882), del Foscolo
(1886), di Antonio Guadagnoli (1890) e del Tasso (1895), con notizie
biografiche e nutrite bibliografie, un\'antologia di *Romanze d\'amore e
canti toscani* (1882) e, in campo professionale, un articolo su *Il
prestito dei libri fra le biblioteche governative e le biblioteche
provinciali e comunali*, nella prima annata della «Rivista delle
biblioteche» (1888). Sono opera sua -- ma nello stesso periodo sono
attivi almeno due omonimi, il noto avvocato e poeta anarchico
(1865-1911) e un ecclesiastico e professore aretino -- anche vari volumi
pubblicati da Salani e da Bemporad sui fiori, sulla caccia e soprattutto
sulle antiche feste fiorentine e sul gioco del calcio.\
Collaborò a vari giornali e riviste fiorentine, fu anche consigliere
comunale di Firenze e pro-sindaco del Galluzzo e pubblicò alcuni
interventi sui problemi dell\'Impruneta.

Elisabetta Francioni

A. \[Angelo\] De Gubernatis. *Dictionnaire international des écrivains
du jour*. Florence: Niccolai, 1891, vol. 1, p. 1084.

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 469.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 751-752.

Teodoro Rovito. *Dizionario bio-bibliografico dei letterati e
giornalisti italiani contemporanei*. Napoli: Tip. Melfi & Joele, 1907,
p. 127.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 147.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 204.

*Pietro Gori: 2 maggio 1930-2 maggio 1931*. Firenze: Stab. tip. già
Chiari, \[1931\]. 4 p.

Giovanni Casati. *Dizionario degli scrittori d\'Italia: dalle origini
fino ai viventi*. Vol. 3. Milano: Ghirlanda, \[1934\], p. 213.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-03-25, ultimo aggiornamento 2022-12-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gori.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
