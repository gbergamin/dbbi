![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Caracciolo, Gaetano

(14 marzo 1837 -- ? )
:::

Impiegato dal principio del 1854 nella segreteria dell\'Università di
Messina, da luglio 1866 venne messo in disponibilità per soppressione
d\'ufficio. Conseguì la laurea, probabilmente quando già lavorava.\
Dal 1º maggio 1868 passò nella carriera delle biblioteche governative,
probabilmente presso la [Biblioteca universitaria di
Messina](/aib/stor/teche/me-uni.htm), dove lavorò, a quanto pare, per
tutta la carriera.\
Nel 1869 la Biblioteca, fino a quel momento amministrata
dall\'Università, passò a dipendere direttamente dal Ministero e
Caracciolo, che aveva allora la qualifica di coadiutore, ne venne
nominato bibliotecario nel febbraio 1870. Nel 1886 venne promosso dal
grado di sottobibliotecario a quello di bibliotecario.\
Durante la sua direzione la Biblioteca ottenne nuovi locali, acquisì
numerose raccolte librarie dei conventi soppressi (fra cui quella del
SS. Salvatore, con un importante fondo di manoscritti greci) e venne
interamente riorganizzata e dotata di cataloghi modernamente impostati.
Dal 1887 venne introdotta anche la lettura serale, con un finanziamento
del Comune.\
Venne collocato a riposo, su sua domanda, dal 1º novembre 1906, con la
qualifica di bibliotecario di 4ª classe.\
Fece parte della Società bibliografica italiana dal 1897 fino almeno al
1901.\
Pubblicò nel 1872 la relazione ufficiale sulla Biblioteca universitaria
di Messina per l\'Esposizione internazionale di Vienna e curò il
capitolo sulla Biblioteca, con ampie informazioni storiche, nei volumi
ministeriali sulle biblioteche governative italiane editi nel 1893 e,
con aggiornamenti, nel 1900.

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 258 (che indica come data di
nascita il 30 ottobre 1864 e attribuisce a lui anche un opuscolo
divulgativo sul colera pubblicato a Messina nel 1872).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 228 (che si limita a riprendere il De
Gubernatis).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 182.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-03-25, ultimo aggiornamento 2023-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/caracciolo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
