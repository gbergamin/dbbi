![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Vitale, Zaira

(Alessandria 1º gennaio 1871 -- Torino 15 dicembre 1948)
:::

Diplomata in lettere all\'Istituto superiore di magistero femminile di
Firenze nel settembre 1892, con una tesi sulle poesie di Lorenzo de\'
Medici, poi pubblicata, entrò nella carriera dell\'insegnamento
dall\'ottobre 1894, incaricata del primo corso preparatorio alla Scuola
normale di Alessandria. Nel 1896, come reggente di lettere nelle scuole
complementari, fu assegnata alla Scuola Margherita di Castelvi a
Sassari.\
Nel 1898 ottenne il comando alla Biblioteca Marucelliana di Firenze e
poi, da ottobre dello stesso anno, alla Biblioteca nazionale Braidense
di Milano, con l\'incarico di compilare il catalogo delle stampe.
Cessato nel luglio 1903 il suo comando alla Braidense, nell\'anno
successivo risulta comandata alla Biblioteca universitaria di Pavia.\
Verso il principio del 1905, per concorso, fu nominata direttrice della
Biblioteca comunale di Alessandria: a quanto pare la seconda donna in
Italia, dopo Ada Sacchi, a ottenere la direzione di una biblioteca
pubblica.\
Rivitalizzò la biblioteca con nuovi acquisti e ampliamenti dei locali e
del servizio, attivò il prestito con le biblioteche governative e
sperimentò l\'apertura serale, impiantò un nuovo catalogo per soggetto a
schede e una sezione popolare. Precoce e acuta estimatrice del modello
anglosassone della *public library*, ebbe una concezione solida e matura
della biblioteca pubblica posta a carico della cittadinanza. Diresse
anche il Museo civico e la Pinacoteca di Alessandria.\
Nel 1915 fondò una Biblioteca dei fanciulli, autonoma ma sostenuta
dall\'amministrazione comunale. A partire dal 1915 organizzò anche un
servizio di distribuzione di libri ai soldati.\
Fu anche socia della Società bibliografica italiana, almeno dal 1899 al
1908, aderì nel 1909 alla Federazione italiana delle biblioteche
popolari e collaborò al «Bollettino delle biblioteche popolari». Per
breve tempo aderì anche all\'Associazione nazionale funzionari delle
biblioteche e dei musei comunali e provinciali, fondata da Ada Sacchi
nel 1911, distaccandosene nel novembre 1912.\
Nel 1920, a seguito di contrasti con l\'amministrazione comunale, si
dimise, preferendo tornare all\'insegnamento, avendo vinto nel 1919 il
concorso per titoli a cattedre di lingua inglese negli istituti tecnici.
Insegnò all\'Istituto tecnico Leonardo da Vinci di Alessandria,
inizialmente come supplente (non avendo accettato la destinazione ad
Assisi) e poi, almeno dal 1928, come ordinaria.\
Dall\'anno scolastico 1931/32 fu trasferita all\'Istituto tecnico C.
Cattaneo di Milano, dove insegnò nel corso superiore fino al
collocamento a riposo, nel settembre 1936, per limiti d\'età.\
Fu autrice di vari saggi di letteratura inglese (nella «Nuova
Antologia», nella «Rivista d\'Italia» e in «Emporium»), di un piccolo
dizionario italiano-inglese (1908) e di riduzioni per ragazzi da
Shakespeare.

Simonetta Buttò

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1466.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 210.

Mario Bruno. *Racconto di Natale: il sogno di Zaira Vitale*. «Nuova
Alexandria», 7 (2001), n. 8/9, p. 61-63: ill.

Giuliana Pieri. *The critical reception of Pre-Raphaelitism in Italy,
1878-1910*. «The modern language review», 99 (2004), n. 2, p. 364-381:
377.

Simonetta Buttò. *\"Certe corbellerie non si commettono due volte\":
Zaira Vitale alla direzione della Biblioteca comunale di Alessandria*.
In: *Pensare le biblioteche: studi e interventi offerti a Paolo
Traniello*, a cura di Angela Nuovo, Alberto Petrucciani e Graziano
Ruffini. Roma: Sinnos, 2008, p. 145-161.

Cesare Guerra. [*La bibliotecaria Ada Sacchi Simonetta e l\'Associazione
nazionale dei funzionari delle biblioteche e dei musei comunali e
provinciali (1911-1931)*](http://bollettino.aib.it/article/view/5345).
«Bollettino AIB», 50 (2010), n. 4, p. 407-431: 415-416.

Alberto Ballerino. *L\'idea e la ciminiera: riformismo, cultura e
futurismo ad Alessandria 1899-1922*. Recco: Le mani; \[Alessandria\]:
ISRAL, 2010, p. 90-101, 107-108, 117-124.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-30, ultimo aggiornamento 2022-12-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/vitalez.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
