![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ciavarella.jpg){height="250"}

## Ciavarella, Angelo Raffaele

(San Marco in Lamis FG 11 marzo 1915 -- Parma 1º dicembre 1993)

Laureato in lettere all\'Università di Napoli nel 1938 con Adolfo
Omodeo, discutendo una tesi su Benjamin Constant, insegnò dal 1938 al
1940, non di ruolo, nel Ginnasio \"Bonghi\" di Lucera.\
Entrò nelle biblioteche governative come bibliotecario aggiunto dal 1º
luglio 1940, vincendo il concorso a cui lo avevano indirizzato
[Giambattista Gifuni](gifuni.htm) (che aveva aiutato e anche sostituito
in Biblioteca in un periodo di assenza per malattia) e [Francesco
Barberi](barberi.htm), e venne destinato alla Biblioteca Palatina di
Parma, dove prese effettivamente servizio il 9 agosto.\
Chiamato sotto le armi nel luglio 1941, come ufficiale di complemento,
ricevette due decorazioni al merito e fu poi prigioniero in Germania,
rientrando in Italia solo nell\'autunno del 1945 e riprendendo servizio
a Parma, dopo un periodo di convalescenza, il 1º marzo 1946.\
Promosso bibliotecario di 1ª classe nel giugno 1948, nel maggio 1954
venne trasferito da Parma alla direzione della [Biblioteca universitaria
di Catania](/aib/stor/teche/ct-uni.htm).\
Tornò a Parma, come direttore della [Biblioteca
Palatina](/aib/stor/teche/pr-pal.htm), nel settembre 1957. Nel dicembre
1960 venne promosso direttore di biblioteca, più tardi dirigente
superiore. Diede impulso alla Biblioteca promuovendone le attività
espositive e culturali e sollecitando l\'interesse degli enti locali,
degli istituti di credito e della stampa. Promosse la costituzione del
Museo Bodoniano, di cui fu il primo segretario dal 1970 e in seguito,
fino alla morte, presidente, e avviò nel 1972 il suo «Bollettino». Andò
a riposo dal 1º luglio 1973, con l\'esodo connesso alla legge sulla
dirigenza statale.\

Socio dell\'Associazione italiana biblioteche almeno dal 1951 (forse dal
1948), fu sempre presente ai congressi nazionali negli anni Cinquanta e
Sessanta. Nel 1958 venne eletto nel Comitato regionale della [Sezione
dell\'Emilia](/aib/stor/sezioni/emilia.htm); rieletto nel 1962, venne
nominato vicepresidente e subentrò poi alla presidenza per il
trasferimento di [Samek Lodovici](samek.htm). Venne poi rieletto
presidente della Sezione nel 1966, fino all\'unificazione con la Sezione
di Bologna nel 1972.\
Pubblicò numerosi lavori sulla Biblioteca Palatina e sul Bodoni e
collaborò ad «Accademie e biblioteche d\'Italia», all\'«Almanacco dei
bibliotecari italiani» e a vari altri periodici.\
A Parma fu anche membro della Deputazione di storia patria per le
province parmensi (dal 1965, e tesoriere dal 1966 al 1986), segretario
dell\'Accademia delle belle arti e presidente del Comitato cittadino
della Società Dante Alighieri.\
La sua biblioteca privata è conservata nella Biblioteca Palatina, mentre
le sue carte sono conservate dalla famiglia.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 379.

*Quaecumque recepit Apollo: scritti in onore di Angelo Ciavarella*,
promossi da Leonardo Farinelli, Gianfranco Fiaccadori, Giovanni
Pettenati, Maurizio Silva; pubblicati per cura di Andrea Gatti. Parma:
Biblioteca Palatina, Museo Bodoniano, 1993. XLV, 474 p.: ill.
«Bollettino del Museo Bodoniano di Parma», n. 7 (1993). Contiene tra
l\'altro: Erminda Del Monaco, *Profilo biografico e bibliografico*, p.
XVII-XXXII; *Testimonianze e ricordi* (Pier Giovanni Allegri, Andrea
Borri, Baldassarre Molossi, Giovanni Pettenati), p. XXXIII-XLV.

Giuseppe Marchetti - Baldassarre Molossi. *Angelo Ciavarella*. «Aurea
Parma», 77 (1993), n. 3, p. 189-192, con una fotografia.

Leonardo Farinelli. *Angelo Ciavarella (1915-1993)*. (Commemorazioni).
«Archivio storico per le province parmensi», serie 4ª, 45 (1993), p.
32-40. Pubblicato nel 1994.

*Angelo Ciavarella: catalogo della mostra bibliografica*, a cura di
Antonio Motta, Tommaso Nardella, Luigi Pelizzoni, Giuseppe Soccio, Mario
Villani. Foggia: Grenzi, 1998. 78 p.: ill. Con testimonianze di Leonardo
Farinelli, Luigi Pelizzoni, Baldassarre Molossi e Franco Maria Ricci.

Tommaso Nardella. *[Angelo Ciavarella: bibliofilo e
saggista](http://opac.bibliotecaprovinciale.foggia.it/sebinaBO/repository/opac/FDI%20Biblioteca/2002_12/Tommaso_Nardella.pdf)*.
«La Capitanata», 38 n. 12 (giu. 2002), p. 129-132.

*Lettere a Angelo Ciavarella*, a cura di Antonio Motta; nota di Tommaso
Nardella. San Marco in Lamis: Quaderni del Sud, 2003. 58 p. (Biblioteca
minima di Capitanata; 42).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-02, ultimo aggiornamento 2021-12-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ciavarella.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
