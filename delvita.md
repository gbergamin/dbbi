![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](delvita.jpg){height="250"}

## Del Vita, Alessandro

(Arezzo 15 gennaio 1885 -- Arezzo 28 giugno 1961)

Professore, studioso di archeologia e storia dell\'arte, ispettore
onorario ai monumenti e scavi di Arezzo. Nel 1925 fu tra i firmatari del
*Manifesto degli intellettuali del fascismo* redatto da Giovanni
Gentile.\
Dagli anni Venti, fino alla caduta del fascismo, direttore del Museo
archeologico, della Pinacoteca e della Biblioteca della Fraternita dei
Laici di Arezzo. Partecipò nel 1929 al primo Congresso mondiale delle
biblioteche e di bibliografia. Negli anni Trenta, anche per
sollecitazione della Soprintendenza bibliografica per la Toscana,
l\'ordinamento della Biblioteca venne migliorato, con la redazione di un
inventario generale e l\'avvio del catalogo per soggetti, e il suo
patrimonio arricchito tramite acquisti e lasciti, ma il servizio al
pubblico rimase sempre piuttosto limitato e ristretto.\
Socio dell\'Associazione italiana biblioteche dalla sua costituzione
(1930), non compare più nell\'elenco degli iscritti dal 1934.\
Fondò nel 1927 la rivista «Il Vasari», dedicata agli studi vasariani, e
fu anche conservatore di Casa Vasari e dell\'Archivio vasariano.
Pubblicò numerosi lavori, basati anche su ricerche archivistiche, su
artisti e monumenti del territorio aretino, nel «Bollettino d\'arte», in
«Dedalo» e altre riviste. Dedicò alcuni studi anche a Pietro Aretino.\
Si occupò inoltre della prima sistemazione del Museo civico di
Castiglion Fiorentino, di cui pubblicò una guida.\
Fu anche socio dell\'Accademia Petrarca di Arezzo e, dal 1927, socio
onorario dell\'Accademia Etrusca di Cortona (radiato nel 1946).\

Venne epurato dopo la caduta del fascismo perché gravemente compromesso
col regime: aveva infatti comandato nel 1922 uno dei due gruppi di
squadristi aretini che presero parte alla Marcia su Roma e pubblicato,
nel 1924, un volumetto sulla loro partecipazione.

Alberto Petrucciani

*Chi è?: dizionario degli italiani d\'oggi*, Roma: A. F. Formiggini,
1928, p. 188-189; 2ª ed., ivi, 1931, p. 255; 3ª ed., ivi, 1936, p. 308;
4ª ed., Roma: Cenacolo, 1940, p. 324; 5ª ed., Roma: Filippo Scarano,
1948, p. 320.

Mario Pocobelli. *Piccolo dizionario biografico*. Roma: Stab. tipo-lit.
Vittorio Ferri, 1935, p. 30.

S. Lodovici \[Sergio Samek Ludovici\]. *Storici, teorici e critici delle
arti figurative (1800-1940)*. Milano: Istituto editoriale italiano
Bernardo Carlo Tosi, 1942 (Enciclopedia biografica e bibliografica
italiana; 4), p. 134-135, con un elenco di scritti e una fotografia.

Liletta Fornasari. *Intellettuali e fascismo: la discussa figura di
Alessandro Del Vita*. In: *Protagonisti del Novecento aretino: atti del
ciclo di conferenze: Arezzo, 15 ottobre 1999-30 novembre 2000*, a cura
di Luca Berti. \[Firenze\]: Olschki, 2004, p. 311-315, con notizie
biografiche a p. 547.

L. \[Liletta\] Fornasari. [*Del Vita,
Alessandro*](http://www.societastoricaretina.org/biografie/LFDelVitaAlessandro24102008.pdf).
In: *Dizionario biografico degli aretini, 1900-1950*, a cura di
Alessandro Garofoli, in collaborazione con Giovanni Galli e Roberto G.
Salvadori. \<<http://www.societastoricaretina.org/dba.htm>\>.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-03, ultimo aggiornamento 2022-09-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/delvita.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
