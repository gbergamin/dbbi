![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](flaccavento.jpg){height="250"}

## Flaccavento (Fiaccavento), Raffaele

(Comiso RG 19 agosto 1870 -- Comiso RG 10 gennaio 1951)

Sacerdote, ordinato nel maggio 1894, dopo gli studi nel Seminario di
Acireale e in un collegio dei Gesuiti, fu dal 1904 canonico e vicario
economo della Chiesa della SS. Annunziata di Comiso, di cui fra l\'altro
riordinò l\'archivio. Per qualche tempo, prima del 1922, fu anche
assessore alla pubblica istruzione del Comune.\
Dal 1919 (o secondo altre fonti dal 1916) diresse la Biblioteca comunale
di Comiso e ne curò nel 1934 il trasferimento dal Palazzo municipale
all\'ex Oratorio di S. Filippo Neri. Nel 1935 fu allontanato dalla
Biblioteca ma ottenne poi di esservi reintegrato e ne mantenne la
direzione probabilmente fino alla morte, curandone particolarmente
l\'accrescimento e la catalogazione.\
Socio dell\'Associazione italiana biblioteche dalla sua fondazione
(1930), mandò la sua adesione al primo Congresso ma non risulta più
negli elenchi degli iscritti dal 1934 in poi.\
Fu anche ispettore bibliografico onorario (dal 1932), membro della
Commissione provinciale per la conservazione dei monumenti e socio della
Società siciliana di storia patria (dal 1915).\
Con lo pseudonimo di Fulvio Stanganelli pubblicò una monografia su
Comiso (*Vicende storiche di Comiso antica e moderna*, Catania: S. Di
Mattei, 1926), oltre ad altri lavori di storia locale, e collaborò al
«Fanfulla della domenica», all\'«Archivio storico per la Sicilia
Orientale», a «La Rassegna» e ad altri periodici. In gioventù aveva
pubblicato una raccolta di *Piccole prose letterarie* (Livorno:
Belforte, 1903).\
Il Comune di Comiso gli ha intitolato una via.

Alberto Petrucciani

Guido Biagi. *Chi è?: annuario biografico italiano\...* compilato a cura
di Guido Biagi. Roma: Romagna e C., 1908, p. 121.

Sebastiano Salomone. *La Sicilia intellettuale contemporanea: dizionario
bio bibliografico ripubblicato con molte aggiunte*. Catania: Tip. F.
Galati, 1913, p. 198.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 168 e 444.

Giovanni Casati. *Dizionario degli scrittori d\'Italia: dalle origini
fino ai viventi*. Vol. 3. Milano: R. Ghirlanda, \[1934\], p. 66.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-02, ultimo aggiornamento 2021-02-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/flaccavento.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
