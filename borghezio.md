![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Borghezio, Gino (Luigi)

(Rivoli TO 3 maggio 1889 - Torino 27 luglio 1938)
:::

Sacerdote, laureato in teologia e in diritto canonico e civile, fu per
qualche tempo parroco di S. Agostino di Torino. Nel 1913 si iscrisse
all\'Università di Torino, dove conseguì nel 1921 la laurea in lettere e
il diploma di magistero, e fu allievo anche di Ferdinando Gabotto.
Ottenne inoltre il diploma di paleografia, diplomatica e archivistica.\
Storico e bibliografo, fu socio della Società piemontese di archeologia,
ricoprendo la carica di bibliotecario dal 1920 al 1922, e conservatore
delle collezioni della Società storica subalpina, di cui era membro.
Fondò e diresse, inoltre, la rivista «Giovane montagna».\
Da gennaio 1922 alla morte fu scrittore latino (effettivo dal 1925)
della Biblioteca apostolica vaticana, dove si dedicò soprattutto alla
catalogazione dei codici latini, senza arrivare però a completare il
volume del catalogo da lui intrapreso.\
Studioso anche di storia della musica, fece parte dell\'Associazione
italiana Santa Cecilia, di cui fu consigliere e poi vicepresidente,
dirigendo per qualche tempo il «Bollettino Ceciliano».\
Fu anche membro della Deputazione di storia patria di Torino (dal 1936,
e già corrispondente dal 1923), socio effettivo della Société académique
du Duché d\'Aoste, socio corrispondente dell\'Accademia delle scienze di
Torino (dal 1937) e della Società di storia arte e archeologia per la
provincia di Alessandria.\
Collaborò con vari articoli a «La bibliofilia» e pubblicò numerosi
lavori di storia medievale, archeologia, storia della Chiesa e storia
della musica, soprattutto d\'ambito piemontese. Stese inoltre la voce
sulla Biblioteca Vaticana per l\'*Enciclopedia italiana*.\
Curò sul «Bollettino storico bibliografico subalpino», dal 1919 al 1926,
una rubrica di spogli bibliografici continuata in forma monografica ma
rimasta incompiuta (*Bibliografia piemontese-ligure*, Torino: Società
storica subalpina, 1935, con un secondo volume postumo, nel 1940, fino a
parte della lettera R).

Alberto Petrucciani

Giovanni Casati. *Scrittori cattolici italiani viventi: dizionario
bio-bibliografico ed indice analitico delle opere*. Milano: Ghirlanda,
1928, p. 10-11.

*Chi è?: dizionario degli italiani d\'oggi*. 3ª ed. Roma: A. F.
Formiggini, 1936, p. 122.

N. V. \[Nello Vian\]. *Gino Borghezio*. «Aevum», 12 (1938), n. 4, p.
661-664.

Jeanne Bignami Odier. *La Bibliothèque Vaticane de Sixte IV à Pie XI:
recherches sur l\'histoire des collections de manuscrits*, avec la
collaboration de José Ruysschaert. Città del Vaticano: Biblioteca
apostolica vaticana, 1973, p. IX, 262, 273 n. 40.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 83-84.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-19, ultimo aggiornamento 2021-02-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/borghezio.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
