![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](abenante.jpg){height="250"}

## Abenante, Maria Antonietta

(Umbriatico KR 13 aprile 1969 -- Roma 28 febbraio 2019)

Dopo la maturità conseguita al Liceo scientifico di Strongoli si
trasferì a Bari per frequentare l\'Università, laureandosi in lettere
nel 1996 con una tesi dal titolo *L\'opera della memoria: la scrittura
teatrale di Mario Luzi*. Dopo i diplomi di perfezionamento in Storia e
didattica della cultura e della letteratura italiane (1997), Storia e
didattica delle culture e delle letterature straniere (1998), Filosofia
e politica delle culture europee del Novecento (1999), nel 2000 fondò,
insieme a Lino Angiuli, Raffaele Nigro e Daniele Maria Pegorari, la
rivista di letteratura «Incroci», della cui redazione fece parte fino al
2008.\
Nel 1998 entrò nella carriera bibliotecaria presso la Biblioteca
multimediale del Consiglio regionale della Puglia \"Teca del
Mediterraneo\" a Bari, come dipendente della Cooperativa di servizi
culturali Ninive, della quale fu fondatrice e vicepresidente dal 2006 al
2011 e dal 2014 al 2019. Svolse inoltre attività di catalogazione presso
la Biblioteca dell\'Ordine degli avvocati di Bari (1999-2004), la
Biblioteca del Dipartimento di italianistica dell\'Università di Bari
(2001-2006) e la Biblioteca dell\'Acquedotto pugliese (2002-2003).\
Presso la Teca del Mediterraneo si occupò di catalogazione e *reference*
e della raccolta e organizzazione di fondi specializzati; fu inoltre
responsabile della segreteria scientifica e organizzativa dei *workshop*
annuali e di altre attività culturali.\
Socia dell\'AIB dal 1998, fece parte del Comitato esecutivo regionale
della [Sezione Puglia](/aib/stor/sezioni/pug.htm) dal 2003 al 2011 (dal
2005 con l\'incarico di segretario). Nel 2011 fu eletta nel [Comitato
esecutivo
nazionale](/struttura/storia-organi-e-cariche-sociali/aib-2011-2014/),
con delega al settore Lavoro e professione; rieletta per il triennio
2014-2017 divenne [vicepresidente
nazionale](/struttura/storia-organi-e-cariche-sociali/aib-2014-2017/) e
coordinatrice dell\'Osservatorio Lavoro e professione. Nel 2017 fu
eletta presidente della [Sezione Puglia](/aib/stor/sezioni/pug.htm).\
Docente a corsi di formazione e aggiornamento per bibliotecari, fece
parte dei comitati scientifici di diversi convegni e curò i volumi di
atti dei *workshop* di Teca del Mediterraneo e altre pubblicazioni anche
per l\'AIB.\
Dopo la sua scomparsa una parte della sua biblioteca fu donata, per
desiderio della famiglia, alla Casa del popolo di via Celentano a Bari,
dove è stata costituita la Biblioteca di comunità a lei intitolata.
Un\'altra parte dei suoi libri fu invece donata alla Teca del
Mediterraneo.\
Alla sua memoria l\'Associazione italiana biblioteche bandisce il Premio
annuale \"Maria A. Abenante\", con l\'obiettivo di promuovere la
dimensione sociale e culturale delle biblioteche.

Vittorio Ponzani

Lucia di Palo - Milena Tancredi. *[12 aprile 2019-6 giugno 2019:
ricordando Maria Abenante,
bibliotecaria](http://aibnotizie.aib.it/12-aprile-2019-6-giugno-2019-ricordando-maria-abenante-bibliotecaria/)*.
«AIB notizie», set. 2019, con una fotografia.

*In ricordo di Maria Antonietta Abenante*. In: *Scrittura creativa nel
Poggio delle \"Antiche ville\" 2018-2019*, a cura di Fannj Massimeo.
\[Bari: s.n., 2019\], p. 9-18. Contiene: Fannj Massimeo, *\"Cara
Maria\...\"*, p. 10-11; Waldemaro Morgese, *In memoria di Maria
Antonietta Abenante*, p. 12-14; Giancarla Aniello, *Ricordando Maria*,
p. 15; Mariano Argentieri, *Istantanee d\'istanti*, p. 16-18.

*Maria Antonietta Abenante: intellettuale empatica, bibliotecaria*, a
cura di Waldemaro Morgese. Bari: Edizioni dal Sud, 2019. 15 p.: ill.

*[Per Maria Antonietta Abenante, una collega,
un\'amica](http://www.bibliotecheoggi.it/rivista/article/view/942/990)*.
(Ricordo). «Biblioteche oggi», 37, apr. 2019, p. 56-58, con due
fotografie. Contiene: Waldemaro Morgese, *Maria Abenante, ovvero lo
skill dell\'empatia*, p. 56-57; Piero Cavaleri, *Spes contra spem*, p.
57-58; Laura Ballestra, *L\'orgoglio di essere bibliotecaria*, p. 58.

*[L\'orgoglio di essere bibliotecari: saggi in ricordo di Maria A.
Abenante](/negozio-aib/bibliotecari-professione-storia-cultura/lorgoglio-di-essere-bibliotecari/)*,
a cura di Vittorio Ponzani. Roma: Associazione italiana biblioteche,
2020. 494 p.: ill. (Bibliotecari: professione storia cultura). Con un
*[Profilo
biografico](https://www.aib.it/wp-content/uploads/2020/12/Estratto-con-indice-e-introduzione.pdf)*,
p. 21-24 (con ulteriori riferimenti bibliografici) e la *Bibliografia
degli scritti*, p. 25-33.

Waldemaro Morgese. *Maria Abenante*, in *Assenze presenti: quindici
ritratti*. Bari: Edizioni dal Sud, 2022, p. 51-54.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2022-04-04, ultimo aggiornamento 2022-12-06, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/abenante.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
