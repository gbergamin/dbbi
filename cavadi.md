![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cavadi.jpg){height="250"}

## Cavadi, Andrea

(Mezzojuso PA 22 maggio 1912 -- Catania 7 settembre 1973)

Siciliano, ebbe la fortuna di potere esercitare ininterrottamente la sua
professione di bibliotecario a Catania dove diresse, dal dicembre 1946
fino al collocamento a riposo (anticipato su sua richiesta) nel maggio
1973, la Soprintendenza bibliografica per la Sicilia orientale.\
Dopo la laurea in lettere, il servizio militare (fu richiamato nella
guerra d\'Africa) e varie supplenze nelle scuole superiori dal 1937 al
1940, a Caltanissetta e in altre città dell\'isola, era entrato nella
carriera delle biblioteche dal 1º luglio 1940, come bibliotecario
aggiunto, destinato alla Biblioteca universitaria di Catania, e nel
luglio 1942 era stato promosso bibliotecario.\
Oltre alla funzione di soprintendente resse anche per due lunghi
periodi, dal 1948 al 1954 e dal 1957 al 1973, la direzione della
[Biblioteca universitaria di Catania](/aib/stor/teche/ct-uni.htm). Nel
giugno 1948 fu promosso bibliotecario di prima classe, nel dicembre 1959
direttore di biblioteca di 3ª classe e nel luglio 1964 raggiunse il
grado di direttore di prima classe (con inquadramento, dopo la riforma
delle carriere, nella qualifica di dirigente superiore).\
Venutosi a trovare così, durante l\'intera carriera, al centro della
vita culturale della Sicilia orientale, ebbe modo di collaborare
attivamente allo sviluppo degli istituti che ne facevano parte e,
specialmente, delle biblioteche, soprattutto per quanto riguarda il
rinnovo e ammodernamento delle sedi, delle attrezzature e del patrimonio
librario. Organizzò numerose mostre -- curandone di solito anche il
catalogo -- come quelle sulla narrativa siciliana (Palermo 1953), su
*L\'Università di Catania e il Risorgimento* (Catania 1961), su Mario
Rapisardi (1962), sui primi libri a stampa a Catania e nella Sicilia
orientale (1965) e quella dantesca inaugurata nell\'ottobre del 1966.
Partecipò inoltre come organizzatore e come relatore a conferenze e
convegni.\

Socio dell\'Associazione italiana biblioteche dal dopoguerra, fu
presidente della [Sezione della Sicilia
orientale](/aib/stor/sezioni/sic-or.htm) dalla sua costituzione
ininterrottamente fino alla morte (e in questa veste membro del
[Consiglio direttivo](/aib/stor/cariche51.htm) dal 1951 al 1954), e si
deve a lui l\'organizzazione dell\'11º congresso nazionale
dell\'Associazione, tenuto a Taormina, Catania e Messina nel 1957.\
Fu anche socio dal 1965 della Società di storia patria per la Sicilia
orientale, facendo parte del suo Consiglio direttivo dal 1969 al 1972 e
ricoprendo l\'incarico di bibliotecario, e socio onorario
dell\'Accademia Zelantea di Acireale.

Giorgio De Gregori

Angela Daneu Lattanzi. *Andrea Cavadi*. «Bollettino d\'informazioni
AIB», 13 (1973), n. 4, p. 251-252.

Cristoforo Cosentini. *Prof. Andrea Cavadi*. «Memorie e rendiconti /
Accademia di scienze, lettere e belle arti degli Zelanti e dei Dafnici,
Acireale», serie 2ª, 3 (1973), p. 405-406.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 56-57 (voce di Giorgio De Gregori).

Simona Inserra. *Andrea Cavadi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 168-173.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2021-03-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cavadi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
