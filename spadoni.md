![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](spadoni.jpg){height="250"}

## Spadoni, Giovanni

(Macerata 1º dicembre 1866 -- Macerata 3 novembre 1940)

Iniziò gli studi universitari alla Facoltà di medicina dell\'Università
di Camerino, trasferendosi poi a Roma e immatricolandosi alla Facoltà di
giurisprudenza nel 1887/88. A Roma conobbe Antonio Labriola, si legò ai
gruppi socialisti e anarchici, collaborando anche alla loro stampa, e
venne arrestato e carcerato per oltre un anno a seguito degli scontri
del 1º maggio 1891 a S. Croce in Gerusalemme. Ripresi più tardi gli
studi interrotti, conseguì la laurea in giurisprudenza nel 1899.\
Già prima di laurearsi era entrato a lavorare al Comune di Roma,
inizialmente come agente delle imposte, e poi fu per parecchi anni
funzionario dell\'Ufficio storia e arte, raggiungendo il grado di
capodivisione.\
Promosse inoltre l\'organizzazione di piccole biblioteche scolastiche in
città, a partire dal 1904, e seguì la diffusione e lo sviluppo del
servizio nelle scuole elementari secondo il piano approvato dal
Consiglio comunale di Roma nel 1909.\
A Roma collaborò anche al Pio sodalizio dei Piceni, riordinandone la
biblioteca, e fu vicepresidente dell\'Associazione dei marchigiani.
Insieme al fratello **Domenico** (Macerata 24 luglio 1871-Macerata 28
febbraio 1944) si dedicò soprattutto agli studi storici, particolarmente
sul periodo risorgimentale, e nel 1905 costituì a Macerata il Museo
marchigiano del Risorgimento, in seguito trasferito presso la Biblioteca
comunale.\
Lasciato l\'impiego a Roma venne nominato direttore della Biblioteca
comunale \"Mozzi-Borgetti\" di Macerata, a titolo onorario,
dall\'ottobre 1925. Durante la sua direzione, fino alla morte, si
adoperò intensamente per la riorganizzazione e l\'arricchimento della
Biblioteca, acquisendo vari fondi e raccolte (tra i quali la libreria
dei marchesi Castiglioni di Cingoli e l\'archivio di Giuseppe Colucci),
completando gli inventari delle sale, impiantando moderni cataloghi per
autori, di tipo Staderini, e per soggetti e allestendo una nuova vasta
sala di lettura. Sulla Biblioteca pubblicò una relazione nel 1929 e poi,
in forma ampliata, nel 1937.\

Curò anche la nuova sistemazione della Pinacoteca e del Museo civico,
che dal 1927 ebbero un\'amministrazione separata dalla Biblioteca.\
Socio dell\'Associazione italiana biblioteche dalla sua costituzione
(1930), intervenne al primo Congresso nazionale, tenuto a Roma nel 1931,
con una comunicazione in cui sosteneva l\'apertura domenicale delle
biblioteche pubbliche, proponendo un ordine del giorno in proposito che
venne poi approvato. Collaborò inoltre all\'organizzazione del congresso
tenuto nel 1937 a Macerata e Recanati.\
Fu anche membro della Deputazione di storia patria per le Marche e del
Consiglio centrale della Società nazionale per la storia del
Risorgimento italiano, della quale costituì il Comitato di Macerata, che
pubblicò il bollettino «Le Marche nel Risorgimento italiano»
(1925-1933).\
Fu autore di numerosi studi di storia, letteratura, arte e musica, tra i
quali, in collaborazione col fratello, *Uomini e fatti delle Marche nel
Risorgimento italiano* (Macerata 1927), e diresse la «Rivista
marchigiana illustrata» (1906-1909).\
Lasciò i suoi libri, con i propri manoscritti e il carteggio, alla
Biblioteca \"Mozzi-Borgetti\".

Alberto Petrucciani

*Chi è?: dizionario degli italiani d\'oggi*. 3ª ed. Roma: A. F.
Formiggini, 1936, p. 871; 4ª ed., Roma: Cenacolo, 1940, p. 895.

Enrico Liburdi. *Giovanni Spadoni*. (Vita dell\'Istituto). «Rassegna
storica del Risorgimento», 28 (1941), n. 2, p. 298-300, con un elenco di
scritti.

*Giovanni Spadoni (1 dicembre 1866-3 novembre 1940)*. «Atti e memorie /
Regia Deputazione di storia patria per le Marche», serie 5ª, 5 (1942),
p. 221-227, con l\'elenco delle sue pubblicazioni.

*Studi sulla Biblioteca comunale e sui tipografi di Macerata:
miscellanea*, a cura di Aldo Adversi. \[Macerata\]: Cassa di risparmio
della provincia di Macerata, 1966. 246 p. Contiene fra l\'altro: Aldo
Adversi, *Notizie generali e bibliografia essenziale sulla Biblioteca
comunale \"Mozzi-Borgetti\" di Macerata*, p. 11-27; Vincenzo Brocco,
*Gli scritti inediti dei fratelli Spadoni nella Biblioteca comunale di
Macerata*, p. 123-153.

Aldo Adversi. *Due secoli di attività culturale*. In: *Il centenario
della Biblioteca comunale \"Mozzi-Borgetti\": 1773-1973*. \[Macerata\]:
Comune di Macerata, \[1973\], p. VII-X: IX.

*Domenico e Giovanni Spadoni: atti del convegno di studi, Macerata, 9-11
dicembre 1993*, a cura di Michele Millozzi. Macerata: Università degli
studi; Pisa: Giardini, 1996. 295 p. (Pubblicazioni della Facoltà di
lettere e filosofia, Università degli studi di Macerata; 74. Atti di
convegni; 26). Contiene fra l\'altro: Augusta Palombarini, *L\'attività
giornalistica giovanile dei fratelli Spadoni*, p. 35-45; Gilberto
Piccinini, *I fratelli Spadoni e il Risorgimento*, p. 47-64; Alessandra
Sfrappini, *Raccolte storiche e memorie della città: Giovanni e Domenico
Spadoni e le istituzioni culturali maceratesi*, p. 103-112; Rosa Marisa
Borraccini Verducci, *Il \"furore d\'aver libri\" ovvero Giovanni
Spadoni e l\'incremento dei fondi della Biblioteca \"Mozzi-Borgetti\"
(1925-1940)*, p. 115-160 (con appendice di documenti e corrispondenze);
Nazario Lapi, *Su \"I fratelli Spadoni\" tra Antonio Labriola e la
\"Rerum novarum\"*, p. 167-174; Francesco Tozzi Spadoni, *Spigolando tra
i ricordi di oltre cinquant\'anni fa*, p. 231-244; Marco Severini,
*Bibliografia degli scritti di Domenico e Giovanni Spadoni*, p. 249-275.

*Dizionario biografico dei marchigiani*, a cura di Giovanni M. Claudi e
Liana Catri. Ancona: Il lavoro editoriale, 2002, p. 465-466, con una
fotografia.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 418-419.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-18, ultimo aggiornamento 2022-08-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/spadoni.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
