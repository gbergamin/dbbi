![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Bori, Mario

(Gaeta LT 3 gennaio 1882 -- Bolzano 15 maggio 1972)
:::

Dopo gli studi secondari si iscrisse nel 1901 alla Facoltà di lettere
dell\'Università di Torino, passando nel dicembre 1904 all\'Istituto di
studi superiori di Firenze.\
Alunno di seconda categoria nell\'Archivio di Stato di Torino dal 10
giugno 1908, venne promosso sottoassistente nel giugno 1910, aiutante di
2ª classe nel maggio 1911 e aiutante di 1ª classe nel luglio 1912.\
Riprese gli studi universitari all\'Università di Torino, iscrivendosi
di nuovo alla Facoltà di lettere nel 1908 e passando poi nel dicembre
1909 a Giurisprudenza, in cui conseguì la laurea nel luglio 1913.
Ottenne poi anche il diploma di paleografia e diplomatica della Scuola
dell\'Archivio di Stato di Torino.\
Nel dicembre 1916 venne trasferito all\'Archivio di Stato di Parma, ma
nello stesso periodo fu chiamato alle armi e partecipò alla Prima guerra
mondiale.\
Rientrato in servizio, dal gennaio 1919 ancora all\'Archivio di Stato di
Torino, nel 1920 venne inviato a Trento per collaborare all\'impianto
del nuovo Archivio di Stato.\
Nel novembre 1920 venne promosso archivista.\
Nel 1921 partecipò al concorso per un posto di sottobibliotecario al
Senato, risultando vincitore a pari merito con [Maria Ortiz](ortiz.htm),
e fu preferito per l\'età inferiore e i precedenti militari (e
probabilmente, ancor più, per il sesso).\
Sottobibliotecario al Senato dal 1º luglio 1922, dove si occupò
inizialmente del settore delle pubblicazioni ufficiali, dal 1º febbraio
1929 ne divenne vicedirettore. Dal luglio 1941, per il collocamento a
riposo di [Chelazzi](chelazzi.htm), resse la direzione della Biblioteca
e ne venne nominato direttore dal 1º aprile 1942. Nel 1942 riorganizzò
le due sale di consultazione della Biblioteca.\
Collocato a riposo dal 1º settembre 1944, continuò anche in seguito a
collaborare con la Biblioteca.\
Nel 1965 venne nominato bibliotecario onorario del Senato.\
Pubblicò nella prima parte della sua carriera alcuni lavori su documenti
e vicende soprattutto di area novarese, e poi trentina, nel «Bollettino
storico per la provincia di Novara», nel «Bollettino
storico-bibliografico subalpino» e in «Studi trentini».

Alberto Petrucciani

*Il carteggio di Benedetto Croce con la Biblioteca del Senato
(1910-1952)*, a cura di Giovanni Spadolini. 2ª ed. \[Roma\]: Senato
della Repubblica, 2002, p. 150-151 e 392.

Maria Teresa Bonadonna Russo. *Storia della Biblioteca del Senato
(1848-1950)*. Roma: Senato della Repubblica, 2005, p. 45-46, 50-53, 84,
121 e *passim*.

*Repertorio del personale degli archivi di Stato. Vol. 1: (1861-1918)*,
a cura di Maurizio Cassetti; con saggio storico-archivistico di Elio
Lodolini. Roma: Ministero per i beni e le attività culturali, Direzione
generale per gli archivi, 2008, p. 119, 152-153, 171, 614-615 (con
elenco degli scritti fino al 1922).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-06, ultimo aggiornamento 2020-04-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bori.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
