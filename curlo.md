![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Curlo, Faustino

(Torino 27 luglio 1867 -- Torino 9 gennaio 1935)
:::

Marchese, della famiglia patrizia genovese ma di formazione e cultura
tutta piemontese, dopo la laurea in giurisprudenza, conseguita
all\'Università di Torino nel novembre 1894 con una tesi su Silvio
Pellico, entrò nella carriera delle biblioteche governative, dal 1º
aprile 1898, come sottobibliotecario reggente. Destinato alla Biblioteca
nazionale di Palermo, nel novembre dello stesso anno venne trasferito
alla Biblioteca nazionale di Torino, dove si svolse quasi tutta la sua
carriera. Sposò Maria Pierina Peyron, nipote dell\'abate Amedeo.\
Promosso sottobibliotecario di 4ª classe dopo un anno di servizio e di
3ª classe dall\'aprile 1901, non ebbe poi altri avanzamenti di carriera
anche perché trascorse molti lunghi periodi in aspettativa per ragioni
di salute, o più di rado di famiglia, a partire dal settembre del 1901.
Dopo l\'incendio del gennaio 1904 collaborò al salvataggio e al recupero
dei manoscritti della Nazionale di Torino e pubblicò poi per la Società
storica subalpina l\'edizione del *Memoriale quadripartitum* di fra
Gabriele Bucci (1911). Nel 1908 conseguì il diploma della Scuola di
paleografia, diplomatica e archivistica dell\'Archivio di Stato di
Torino.\
Trasferito su sua richiesta dalla Nazionale di Torino alla Biblioteca
Marciana di Venezia dall\'aprile 1910, andò in aspettativa nell\'ottobre
di quell\'anno, non volendo più restare lì, e rientrò in servizio
esattamente un anno dopo con destinazione alla Biblioteca universitaria
di Genova. Di nuovo in aspettativa per motivi di salute da giugno 1912 a
gennaio 1914, rientrò in servizio per pochi mesi, fino alla fine di
luglio, alla Nazionale di Torino. Dopo un altro periodo di aspettativa
riprese servizio nel novembre 1915, ancora a Torino, dove lavorò fino
alla metà del 1916 e, dopo una ulteriore aspettativa, da gennaio ad
agosto del 1917.\
Dal settembre 1917 chiese di essere trasferito temporaneamente ancora
alla Biblioteca universitaria di Genova, dove curò la catalogazione dei
manoscritti, fino al novembre 1920 (salvo un anno e mezzo di aspettativa
tra il 1918 e il 1919). Del catalogo si prevedeva la pubblicazione a
stampa, che non fu però mai realizzata, mentre se ne conserva la copia
manoscritta.\
Rientrato definitivamente alla Biblioteca nazionale di Torino, curò fra
l\'altro la revisione e l\'aggiornamento del catalogo delle stampe e,
soprattutto, svolse il compito di ispettore della Soprintendenza
bibliografica per il Piemonte e la Liguria, che gli era particolarmente
congeniale per la sua profonda conoscenza del territorio, delle
istituzioni locali e delle famiglie piemontesi oltre che per il suo
carattere più portato a viaggiare e coltivare relazioni che al lavoro
sedentario d\'ufficio. Con la riforma del 1919 era stato inquadrato
nella qualifica di bibliotecario.\
Si deve a lui la fortunosa scoperta, nel 1927, di parte della preziosa
collezione di manoscritti musicali del conte Giacomo Durazzo, giunta per
lascito di un erede a un collegio dei Salesiani in provincia di
Alessandria; curò poi la ricerca e l\'acquisizione dell\'altra parte
della collezione, ancora in possesso degli eredi a Genova, che divenne
la Raccolta Renzo Giordano.\
Dopo la scomparsa di [Luigi Torri](torri.htm) (8 maggio 1932) resse la
direzione della [Biblioteca nazionale di
Torino](/aib/stor/teche/to-naz.htm), fino all\'arrivo di [Gino
Tamburini](tamburinig.htm) in dicembre.\
Venne collocato a riposo il 1º aprile 1933. Come fu detto nella sua
commemorazione, citata dal Monti, «Egli non era anima d\'impiegato\... e
non può dirsi che sia stato un gran lavoratore nel senso burocratico
della parola», ma fu sempre apprezzato in biblioteca, oltre che per le
sue vaste e profonde conoscenze storiche e bibliografiche, per la
preziosa assistenza prestata agli studiosi, anche stranieri, e la sua
signorile cortesia.\
Socio della Società bibliografica italiana almeno dal 1903 al 1911,
aderì all\'Associazione italiana biblioteche dalla sua fondazione
(1930), partecipando nel 1932 al suo secondo congresso nazionale. Aveva
preso parte anche al primo Congresso mondiale delle biblioteche e di
bibliografia, nel 1929.\
Fu inoltre socio effettivo, dal 1905, della Società piemontese di
archeologia e belle arti, di cui fu anche bibliotecario nel 1917-1919, e
membro della Deputazione subalpina di storia patria (corrispondente dal
1916, deputato dal 1931), della Società ligure di storia patria (dal
1904) e della Société française des collectionneurs d\'ex libris et de
reliures artistiques.\
Pubblicò rari contributi eruditi, di carattere storico genealogico e
bibliografico (in particolare sugli exlibris), e l\'inventario
dell\'Archivio capitolare della Basilica di S. Gaudenzio di Novara
(Asti: Tip. editrice G. Brignolo, 1908). Narratore e conversatore di
rara vena, per molti anni, fino alla morte, coltivò il progetto di
stendere un ampio romanzo, *La coppa*, sulla parabola della nobiltà
piemontese; alcune sue storie dell\'antico Piemonte sono state
successivamente rievocate e pubblicate da Augusto Monti nel volume *La
corona sulla ventitré* che è tutto un ritratto, tanto fedele quanto
letterario, del marchese. Fu anche esperto di araldica (e membro della
Deputazione piemontese della Consulta araldica), infaticabile
ricercatore e collezionista di antichità e oggetti di antiquariato
piemontese, di stampe ed exlibris, e appassionato conoscitore del
territorio (in particolare delle valli vicine a Coazze, dove la famiglia
villeggiava) e dei suoi monumenti.

Alberto Petrucciani

*La morte del marchese Curlo*. «La stampa», 13, n. 9 (10 gen. 1935), p.
9.

Ermanno Dervieux. *L\'opera cinquantenaria della R. Deputazione di
storia patria di Torino: notizie di fatto storiche, biografiche e
bibliografiche sulla R. Deputazione e i suoi deputati nel secondo mezzo
secolo dalla fondazione, in occasione del suo centenario*. Torino:
Fratelli Bocca, 1935, p. 230, con l\'elenco delle pubblicazioni, e 651.

Augusto Monti. *La corona sulle ventitre*. Torino: Edizioni Palatine di
R. Pezzani & C., 1947. XI, 154 p.: tav.

Alberto Basso. *Introduzione*. In: *Biblioteca nazionale universitaria
di Torino*. 1: *Raccolta Mauro Foà, Raccolta Renzo Giordano*, \[a cura
di\] Isabella Fragalà Data, Annarita Colturato. Roma: Torre d\'Orfeo,
1987, p. IX-LXXVI: XXXIII.

Angela Franca Bellezza. *Antonio Tamburini e i cataloghi della
Biblioteca universitaria di Genova*. Ed. rinnovata ed ampliata. Genova:
Associazione italiana biblioteche, Sezione ligure, 1997, p. 26-27.

Marziano Guglielminetti. *Augusto Monti scrittore*. «Sigma», n.s., 14
(1981), n. 1, p. 1-14: 12-14.

Franca Porticelli. *Faustino Curlo e l\'acquisizione della Raccolta
Renzo Giordano*. In: *Torino musicale* scrinium *di Vivaldi: il teatro
vivaldiano nelle raccolte manoscritte della Biblioteca nazionale
universitaria di Torino: introduzione alla mostra: Torino, Biblioteca
nazionale universitaria, 14 febbraio-3 giugno 2006*, a cura di Maria
Letizia Sebastiani e Franca Porticelli. Torino: Biblioteca nazionale
universitaria, 2006, p. 129-136.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 151.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2020-05-01, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/curlo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
