![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Severini, Erasmo

(Arcevia AN? 11 marzo 1831 -- Firenze 24 aprile 1909)
:::

Sacerdote, fratello dell\'orientalista Antelmo, conseguì il diploma di
abilitazione all\'insegnamento secondario all\'Istituto di studi
superiori di Firenze.\
Entrò nella carriera delle biblioteche governative dal 1º luglio 1875
come vincitore di un concorso per assistente di prima classe alla
Biblioteca nazionale centrale di Firenze.\
Per gravi contrasti con il prefetto, il conte Luigi Passerini, che
avevano avuto anche uno sbocco polemico sui giornali fiorentini, venne
allontanato comandandolo a Roma, da agosto o settembre 1875, alla
Biblioteca del Collegio Romano, e gli venne comminata una sospensione di
alcuni giorni dal servizio.\
Fece parte quindi, dal 1875 al 1878, dell\'esiguo nucleo di
bibliotecari, quasi tutti improvvisati o alla prima esperienza in questo
campo, che lavorarono all\'ordinamento della nuova Biblioteca nazionale
Vittorio Emanuele II, inaugurata nel marzo 1876. Nei primi mesi fu
addetto, in particolare, alla sistemazione e collocazione delle opere di
teologia, poi dal 1876 alla catalogazione delle edizioni aldine,
giuntine ed elzeviriane (e forse, più in generale, delle edizioni di
pregio dal Cinquecento in poi). Nell\'inchiesta condotta qualche anno
dopo sulla Biblioteca Vittorio Emanuele l\'abate Severini risultò fra i
testimoni più pacati ed equilibrati, consapevole degli errori compiuti
nella direzione e nell\'organizzazione dei lavori ma corretto nel
riconoscere la diligenza e l\'impegno del prefetto Castellani e
sottrarsi alla facile ricerca di un unico capro espiatorio.\
Nel 1878 venne nuovamente trasferito a Firenze, alla Biblioteca
nazionale, come secondo vicebibliotecario, incaricato della compilazione
dell\'indice dei manoscritti e anche dell\'assistenza ai lettori. Anche
questo secondo periodo fiorentino sembra essere stato molto tribolato,
con gravi contrasti col direttore Torello Sacconi e con [Desiderio
Chilovi](chilovi.htm), altre polemiche sui giornali, comportamenti che
suscitavano scandalo e periodi di aspettativa. Al Severini si
addebitavano una vita sregolata e opinioni immorali e sovversive, e nei
primi mesi del 1881 veri e propri segni di squilibrio mentale.\
Venne quindi dispensato dall\'ufficio a partire dal 1º luglio 1881, ma
poi reintegrato dal 1º dicembre dello stesso anno e trasferito alla
direzione della [Biblioteca universitaria di
Cagliari](/aib/stor/teche/ca-uni.htm). Dal 1º gennaio 1886 venne
promosso al grado di bibliotecario e inquadrato nella seconda classe.\
Dal dicembre 1893 lasciò la direzione della Biblioteca di Cagliari ad
[Adolfo Avetta](avetta.htm) e venne trasferito al suo posto, in
sottordine, alla Biblioteca nazionale di Torino, diretta in quegli anni
da [Francesco Carta](carta.htm) che era stato suo collega alla
Biblioteca Vittorio Emanuele. Poi, nel marzo 1898, venne trasferito alla
Biblioteca Palatina di Parma, sempre in sottordine.\
A partire dagli anni trascorsi in Sardegna pubblicò sui giornali o in
opuscoli (anche col trasparente pseudonimo di Severo Erasmini) alcuni
interventi spesso polemici su questioni d\'attualità o di carattere
politico, in parte relativi alle scuole superiori, all\'università e
alle biblioteche.\
Venne collocato a riposo, su sua richiesta, dal 1º luglio 1904, con il
grado di bibliotecario di 5ª classe (corrispondente a quello conseguito
nel 1886 con l\'ordinamento precedente). Era l\'ultimo religioso, a
quanto sembra, che ancora figurasse nei ruoli dei bibliotecari
governativi della carriera direttiva (fra gli ordinatori ne risultava
ancora uno, che andò in pensione l\'anno seguente).

Alberto Petrucciani

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1335.

\[*Necrologio*\]. «Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze», n.
101 (mag. 1909), p. xviiij.

Virginia Carini Dainotti. *La Biblioteca nazionale Vittorio Emanuele al
Collegio romano*. Firenze: Olschki, 1956, p. 98, 100-102, 118, 119, 140,
181, 197, 200.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 171.

Clementina Rotondi. *Polemiche di fine secolo per la Biblioteca
nazionale di Firenze*. «Nuova Antologia», n. 2129 (gen.-mar. 1979), p.
368-372 (che considera conclusa la sua carriera nel 1881).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 411 (che lo dice erroneamente morto a
Parma).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-03-25, ultimo aggiornamento 2021-03-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/severini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
