![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pergoli.jpg){height="250"}

## Pergoli, Benedetto

(San Benedetto del Tronto AP 26 luglio 1863 -- S. Michele, Ravenna 27
agosto 1944)

Conte, della famiglia Pergoli Campanelli, nobili di Cingoli, usava però
firmarsi con il solo primo cognome.\
Dopo gli studi universitari, conclusi con la laurea in lettere, fu
professore di ruolo nei ginnasi, dal 1886, e poi di filosofia e storia,
dal 1889, al Liceo Morgagni di Forlì.\
Oltre all\'insegnamento lavorò dal 1894 alla Biblioteca comunale di
Forlì e ne fu nominato direttore nel 1906, come successore del
[Mazzatinti](mazzatinti.htm). Ne curò nel 1922 il trasferimento
dall\'angusta sede nel Palazzo degli Studi al palazzo già dell\'Ospedale
civile, insieme alla Pinacoteca, ai Musei e all\'Archivio storico, a cui
la Biblioteca era unita sotto un\'unica direzione.\
Nella stessa occasione costituì il Museo etnografico romagnolo, oggi a
lui intitolato, che si basava sul materiale raccolto, in collaborazione
con Aldo Spallicci e Emilio Rosetti, per la Mostra etnografica romagnola
tenuta nel 1921 nell\'ambito delle Esposizioni romagnole riunite
organizzate a Forlì. Fu anche ispettore onorario ai monumenti e
presidente della Commissione provinciale per la conservazione dei
monumenti di Forlì.\
Lasciato l\'insegnamento all\'inizio del 1924, prima in aspettativa e
dal gennaio 1927 a riposo su sua domanda, mantenne la direzione degli
istituti culturali cittadini fino al pensionamento per limiti d\'età nel
1938.\
Socio dell\'Associazione italiana biblioteche dalla sua costituzione
(1930), prese parte ai due suoi primi congressi (1931 e 1932). Aveva
partecipato, nel 1928, anche al 2º Congresso nazionale dei bibliotecari
e direttori di musei e archivi comunali e provinciali, tenuto a
Bologna.\
Fu anche socio corrispondente, dal 1925, della Deputazione di storia
patria per le province di Romagna.\

Pubblicò una importante raccolta di canzoni popolari (*Saggio di canti
popolari romagnoli*, raccolti e annotati da Benedetto Pergoli, Forlì:
Bordandini, 1894) e vari contributi eruditi e collaborò a giornali e
periodici romagnoli.\
Il Comune di Forlì gli ha intitolato una vita.

Alberto Petrucciani

Elio Santarelli. *Pergoli Campanelli Benedetto*. In: *Personaggi della
vita pubblica di Forlì e circondario: dizionario biobibliografico
1897-1987*, a cura di Lorenzo Bedeschi e Dino Mengozzi. Urbino:
Quattroventi, 1996, p. 703-704 (che lo dice erroneamente morto nel
1946).

Benedetto Pergoli. *Saggio di canti popolari romagnoli*, a cura di
Cristina Ghirardini; con CD allegato. Ristampa anastatica. Imola: La
mandragora, 2013. CXLVIII, XV, 226 p.: tav. (Tradizioni popolari e
dialetti di Romagna; 11) (con varie notizie sulla sua vita e la sua
carriera nell\'introduzione, ma con indicazione errata della morte).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-01, ultimo aggiornamento 2023-01-27, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pergoli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
