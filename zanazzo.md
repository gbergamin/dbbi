![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zanazzo.jpg){height="250"}

## Zanazzo, Luigi (Giggi)

(Roma 31 gennaio 1860 -- Roma 13 dicembre 1911)

Battezzato con i nomi di Luigi Antonio Gioacchino, figlio di un
piemontese grossista di vino immigrato da molti anni a Roma, fece studi
di ragioneria presso i frati francesi del Collegio Poli, ma si dedicò da
subito alla letteratura, prima con versi italiani, poi al teatro
dialettale e alle poesie romanesche, pubblicate sul «Don Pirloncino» e
sul «Capitan Fracassa», che gli procurarono ben presto apprezzamento e
grande notorietà sia a Roma che nel resto d\'Italia. Nel 1882 fu
attratto dalle produzioni teatrali di operetta romanesca, che si
tenevano al Teatro Rossini in piazza Santa Chiara, di cui rimangono solo
pochi testi a stampa, essendo per la maggior parte brogliacci destinati
al capocomico, ma che contribuirono in modo formidabile alla sua fama.\
Entrato nel 1884, grazie al ministro della pubblica istruzione Guido
Baccelli, nella carriera delle biblioteche governative, come
sottobibliotecario alla Biblioteca nazionale Vittorio Emanuele II di
Roma, allora diretta da [Domenico Gnoli](gnolid.htm), al principio del
1886 venne inquadrato come sottobibliotecario di 4ª classe e nel
novembre 1893 promosso sottobibliotecario di 3ª classe.\
Nel marzo 1894 fu trasferito alla Biblioteca del Ministero della
pubblica istruzione, che curò per parecchi anni col solo aiuto di un
distributore comandato dalle biblioteche governative, Federico Del
Chiaro. In questi anni di esaurimento della vena poetica, ma di studio
sul folklore e le tradizioni popolari, passò nei ruoli amministrativi
del Ministero, come segretario, al principio del 1902, mantenendo sempre
l\'incarico di direzione della Biblioteca. Nel 1908 venne promosso primo
segretario.\
Fu poi compreso tra il personale ritenuto non necessario al Ministero e
collocato a riposo d\'ufficio nel febbraio 1911: la spiacevole vicenda,
dovuta almeno in parte a motivi politici (è nota come l\'\"epurazione
della Minerva\"), costituì per lui un duro colpo da cui non si riprese.\
Oltre a stampare varie raccolte poetiche e commedie in dialetto, fondò e
diresse le riviste «Rugantino» (1887) e «Casandrino» (1897) e si dedicò
a raccogliere e pubblicare le tradizioni popolari romane.\

I suoi manoscritti vennero acquistati nel 1948 dalla Biblioteca Angelica
di Roma per iniziativa di [Francesco Barberi](barberi.htm).\
Un monumento, inaugurato nel 1929, lo ricorda sulla sua casa natale e il
Comune di Roma gli ha intitolato una via in Trastevere.

Simonetta Buttò

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1490-1491, con un nutrito elenco
di pubblicazioni.

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 245.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 267-268.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 410 (che lo dice morto nel 1913).

Sa. R. \[Salvatore Rosati\]. *Zanazzo, Luigi*. In: *Enciclopedia
italiana di scienze, lettere ed arti*. Vol. 35. Roma: Istituto della
Enciclopedia italiana, 1937, p. 881 (che lo dice nato il 1º gennaio).

Tomaso Gnoli. *Giggi Zanazzo e le sue opere edite ed inedite alla
Biblioteca Angelica*. In: *Studi di bibliografia e di argomento romano
in memoria di Luigi de Gregori*. Roma: Fratelli Palombi, 1949, p.
183-191.

Enrico M. Fusco. *Scrittori e idee: dizionario critico della letteratura
italiana*. Torino: SEI, 1956, p. 609.

Egle Colombi. *Giggi Zanazzo bibliotecario alla \"Vittorio Emanuele\"*.
«Almanacco dei bibliotecari italiani», 1960, p. 53-62 (che lo dice
assunto il 1º gennaio 1886).

*Dizionario generale degli autori italiani contemporanei*. Firenze:
Vallecchi, 1974, vol. 2, p. 1441-1442.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 93, 237.

Guido Melis. *Organizzazione del sapere e cultura dell\'amministrazione:
le biblioteche dei ministeri*. In: *Le biblioteche dell\'amministrazione
centrale dello Stato italiano*, a cura di Madel Crasta, Sandro
Bulgarelli, Patrizia Valentini. Roma: Associazione italiana biblioteche,
1990, p. 28.

p\. c. \[Patrizia Carella\]. *Zanazzo, Luigi (detto Giggi)*. In:
*Letteratura italiana. Gli autori: dizionario bio-bibliografico e
indici*. Vol. 2: *H-Z*. Torino: Einaudi, 1991, p. 1847.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 459.

Paola Paesano. *Il Fondo Zanazzo della Biblioteca Angelica nel biennio
delle celebrazioni zanazziane*. «Accademie e biblioteche d\'Italia»,
n.s., 5 (2010), n. 3/4, p. 33-40: ill.

*Omaggio a Giggi Zanazzo: pubblicazione edita in occasione del Convegno
di studi \"Le voci di Roma: omaggio a Giggi Zanazzo\": Roma 18-19
novembre 2010: Fondazione Marco Besso-Teatro Vittoria*, a cura di Franco
Onorati. Roma: Il cubo, 2010. 56, V p. (con una bibliografia degli
scritti, p. I-V).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-25, ultimo aggiornamento 2022-12-10, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zanazzo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
