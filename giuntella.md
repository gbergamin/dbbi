![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](giuntella.jpg){height="250"}

## Giuntella, Vittorio Emanuele

(Roma 8 luglio 1913 -- Roma 27 novembre 1996)

Studiò al Liceo Nazareno e poi all\'Università di Roma, dove si impegnò
nella FUCI e conseguì nel 1935 la laurea in giurisprudenza. Dopo il
servizio militare, come ufficiale degli alpini, lavorò alla Corte dei
conti e quindi entrò nel 1937 (o secondo altri nel 1939), come
resocontista, al Senato.\
Richiamato alle armi per l\'intervento italiano nella guerra, venne
inviato nel febbraio 1941, come tenente degli alpini (Divisione Julia),
sul fronte greco, dove venne fatto prigioniero, in Slovenia e, dal
gennaio 1943, al Comando di Udine. Dopo l\'8 settembre 1943,
rifiutandosi di collaborare con i tedeschi e i fascisti, venne internato
in vari campi di concentramento in Polonia e in Germania.\
Rientrato in Italia dopo la fine della guerra, riprese il lavoro al
Senato, curando fra l\'altro la segreteria della \"Commissione dei 75\"
dell\'Assemblea Costituente. Interessato soprattutto agli studi storici,
conseguì nel febbraio 1949 una seconda laurea in lettere, con una tesi
sulla Repubblica romana del 1798-1799, poi pubblicata.\
Passò nel 1948 a lavorare alla Biblioteca del Senato, di cui divenne
vicedirettore negli anni Sessanta e direttore dal 1971, al pensionamento
di [Giuseppe Pierangeli](pierangeli.htm), fino al 1973.\
Mantenne anche il rapporto con l\'Università, come assistente volontario
dal 1948, e nel 1955 conseguì la libera docenza in Storia del
Risorgimento. Insegnò quindi come professore incaricato Storia moderna e
contemporanea all\'Istituto di magistero Maria SS. Assunta, dal 1966, e
Storia dell\'età dell\'illuminismo all\'Università di Roma, dal 1967.
Lasciò l\'insegnamento universitario, per limiti d\'età, nel 1983.\

Autore di numerosi volumi e saggi storici (tra i quali *La giacobina
Repubblica romana*, Roma: Società romana di storia patria, 1953, e *Roma
nel Settecento*, Bologna: Cappelli, 1971, per la *Storia di Roma*
dell\'Istituto di studi romani, oltre alla cura dei tre volumi degli
atti delle *Assemblee della Repubblica romana (1798-1799)*, 1954-1993),
si interessò particolarmente del Settecento e del periodo rivoluzionario
e napoleonico, oltre che dei campi di concentramento nella Seconda
guerra mondiale. Fece parte dell\'Istituto nazionale di studi romani
(corrispondente dal 1954 e ordinario dal 1964), della Società romana di
storia patria (dal 1952), di cui fu anche vicepresidente, e del Gruppo
dei romanisti. Fu anche socio dell\'Istituto per la storia del
Risorgimento (dal 1946, e per alcuni anni membro del Consiglio di
presidenza) e dell\'Arcadia (corrispondente dal 1958 e ordinario dal
1993).\
Animatore e membro della Giunta esecutiva dell\'Associazione nazionale
ex internati, gli è stato poi intitolato il Fondo nazionale
documentaristico e memorialistico dell\'ANEI, conservato alla Fondazione
Luigi Micheletti di Brescia, che raccoglie documenti e testimonianze
sull\'internamento dei militari italiani nei campi di concentramento
tedeschi dopo l\'8 settembre 1943. Impegnato anche nell\'ambito dei
diritti umani, fu tra i fondatori dell\'Opera Nomadi.\
Compare tra i soci dell\'Associazione italiana biblioteche negli anni
Sessanta.\
I suoi libri sono conservati, come \"Fondo Vittorio Emanuele e Maria
Cristina Giuntella\", nella Biblioteca dell\'Istituto Luigi Sturzo.\
Nel 1998 gli è stato intitolato l\'Archivio storico comunale di
Capranica, in provincia di Viterbo.

Alberto Petrucciani

Giacomo Martina. *Ricordando Vittorio Emanuele Giuntella*. «Rivista di
storia della Chiesa in Italia», 50 (1996), n. 2, p. 341-349.

Fausto Fonzi. *Vittorio Emanuele Giuntella*. (Amici scomparsi).
«Rassegna storica del Risorgimento», 84 (1997), n. 1, p. 3-16.

Giorgio Rochat. *Ricordo di Vittorio Emanuele Giuntella*. «Italia
contemporanea», n. 206 (mar. 1997), p. 222.

Giacomo Martina. *Vittorio Emanuele Giuntella*. (Membri dell\'Istituto
scomparsi). «Studi romani», 45 (1997), n. 1/2, p. 125-127, con una
fotografia.

M. Teresa Bonadonna Russo. *Vittorio Emanuele Giuntella*. «Strenna dei
romanisti», 1997, p. 582-583.

Giacomo Martina. *Vittorio Emanuele Giuntella (1913-1998*\[*!*\]*)*.
(Commemorazioni). «Archivio della Società romana di storia patria», 121
(1998), p. 189-197. Pubblicato nel 2000.

Gruppo dei romanisti. *Romanisti di ieri: sommario di notizie
bibliografiche dei soci scomparsi fino al 2002*, redatto a cura di
Manlio Barberito, Umberto Mariotti Bianchi, Antonio Martini ed Armando
Ravaglioli. \[Roma\]: Gruppo dei romanisti, 2002, p. 66-67.

*Ricordo di Vittorio Emanuele Giuntella storico della Repubblica romana:
tavola rotonda*. In: *Roma religiosa nell\'età rivoluzionaria:
1789-1799*. Roma: Edizioni di storia e letteratura, 2006, p. 319-333.
Atti del seminario di studio tenuto a Roma, Istituto Luigi Sturzo, il
21-23 ottobre 1999. Contiene: Fausto Fonzi, *La spassionata ricerca
della verità in Vittorio E. Giuntella*, p. 319-326. Giacomo Martina,
*Giuntella e la rivoluzione: l\'atteggiamento di reazionari e
progressisti, la sintesi sulla giacobina Repubblica romana*, p. 327-329.
Alberto Monticone, *La vocazione dello storico*, p. 329-333.

Luciano Zani. *Il diario di guerra e di prigionia di Vittorio Emanuele
Giuntella (1941-1945)*. In: *Il tempo e le istituzioni: scritti in onore
di Maria Sofia Corciulo*, a cura di Guido D\'Agostino \... \[*et al.*\].
Napoli: Edizioni scientifiche italiane, 2017, p. 701-710.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-06, ultimo aggiornamento 2022-08-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/giuntella.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
