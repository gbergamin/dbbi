![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](guida.jpg)

## Guida, Francesco

(Taranto 1916 -- Roma 12 marzo 1968)

Dopo la laurea lavorò per il Comune di Taranto e nel dopoguerra entrò
come aiutobibliotecario nella Biblioteca civica, allora diretta
dall\'avvocato [Vito Forleo](forleo.htm). Ne assunse la direzione dopo
il suo pensionamento, avvenuto nel 1949, ma a quanto pare ebbe la nomina
formale dal giugno 1951.\
Partecipò all\'assemblea dell\'ottobre 1948 in cui si costituì la
[Sezione di Bari](/aib/stor/sezioni/pug.htm) dell\'Associazione italiana
biblioteche; a partire dal 1953, per tre mandati, venne eletto a far
parte del [Comitato regionale](/aib/stor/sezioni/pug.htm) della Sezione,
sempre guidato dall\'avvocato tarantino [Carlo
D\'Alessio](/aib/stor/bio/dalessio.htm), con la funzione di segretario.
Dal 1954, per due mandati, venne eletto anche nel [Consiglio
direttivo](/aib/stor/cariche54.htm) nazionale dell\'AIB, in
rappresentanza dei bibliotecari delle biblioteche pubbliche di enti
locali.\
Nell\'aprile 1955 ospitò a Taranto il quarto Convegno nazionale dei
bibliotecari degli enti locali, organizzato dal Comitato d\'intesa, e
negli anni Cinquanta partecipò regolarmente ai convegni del Comitato.\
Nell\'Assemblea di Chianciano dell\'Associazione italiana biblioteche
(1960) fu tra i sostenitori delle posizioni del presidente uscente
[Calderini](calderini.htm) e fece parte del comitato ristretto che tentò
di raggiungere un accordo tra le mozioni di [Nasalli Rocca](nasalli.htm)
e di [Giorgio De Gregori](/aib/stor/bio/degregorig.htm). Rimasto con la
minoranza che non riconosceva valido l\'esito delle votazioni del 1960,
aderì all\'Assemblea straordinaria convocata nell\'aprile 1961 a Milano
da Calderini, di cui stese l\'ordine del giorno finale, ma riprese poi,
dall\'anno successivo, a partecipare alla vita dell\'Associazione uscita
da Chianciano, affermatasi come l\'unica realmente attiva. Prese parte a
tutti i congressi nazionali dell\'AIB nel dopoguerra, dal 1951 al 1964,
salvo quello del 1961 ancora in clima di spaccatura interna.\

Nel periodo della sua direzione della Biblioteca civica di Taranto, che
tenne fino alla morte, ne promosse attivamente la crescita, in
particolare con gli acquisti di opere moderne e lo sviluppo del
prestito, portandola a diventare fra le maggiori del Mezzogiorno. Dopo
la sua scomparsa, invece, la direzione della Biblioteca rimase a lungo
vacante ed essa attraversò un lungo periodo non felice.

Alberto Petrucciani

*Francesco Guida*. «Voce del popolo», 16 marzo 1968.

e\. a. \[Ettore Apollonj\]. *\... Ricordiamo*. «Almanacco dei
bibliotecari italiani», 1969, p. 110-111.

Si ringraziano Silvio Guida, per le notizie fornite, ed Eugenia Croce
della Biblioteca civica Pietro Acclavio di Taranto.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-03-13, ultimo aggiornamento 2022-09-20, a cura di [Simonetta
Buttò](/su-questo-sito/redazione-aib-web/) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/guida.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
