![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Bresciano, Giovanni

(Napoli 11 marzo 1864 -- Napoli 3 agosto 1936)
:::

Fratello minore di [Raffaele](brescianor.htm), entrò nelle biblioteche
governative come alunno assistente alla Biblioteca nazionale di Napoli
dal 1º giugno 1884. Nel 1886 fu inquadrato nei ruoli, come
sottobibliotecario di 4ª classe, e destinato a Roma, alla Biblioteca
Casanatense.\
Nel 1889 conseguì la laurea in giurisprudenza all\'Università di Roma e
nel giugno 1890 fu promosso sottobibliotecario di 2ª classe.\
Dal maggio 1894 fu trasferito, su sua domanda, alla Biblioteca
universitaria di Napoli, di cui resse anche la direzione per molti mesi
nel 1912-1913. Nel giugno 1900 fu promosso sottobibliotecario di 2ª
classe.\
Dal 1º maggio 1919 fu trasferito alla [Biblioteca universitaria di
Catania](/aib/stor/teche/ct-uni.htm) con l\'incarico della direzione. Si
dedicò in particolare al riordino delle raccolte e alla revisione del
catalogo. Inquadrato nella qualifica di bibliotecario con la riforma
delle carriere, fu promosso bibliotecario capo dal marzo 1923.\
Dal 1º aprile 1923, su sua richiesta (e con l\'interessamento di
Benedetto Croce), tornò di nuovo a Napoli, alla Biblioteca nazionale,
dove fu responsabile della Sala dei rari e si occupò anche della
catalogazione e delle carte leopardiane.\
Nel marzo 1929 fu nominato direttore della [Biblioteca universitaria di
Napoli](/aib/stor/teche/na-uni.htm), con l\'incarico anche di
soprintendente bibliografico per la Puglia e la Lucania, e mantenne
queste cariche fino al collocamento a riposo (1º luglio 1933). Qualche
mese dopo il pensionamento venne nominato commendatore.\
Fu socio della Società bibliografica italiana dal 1897 al 1908 e
dell\'Associazione italiana biblioteche dalla sua fondazione (1930) fino
almeno al 1934 e rappresentò la Biblioteca universitaria al primo
Congresso mondiale delle biblioteche e di bibliografia (1929).\
Autore di numerosi studi dedicati soprattutto alla stampa napoletana del
Quattro e Cinquecento, pubblicò nella prestigiosa serie «Sammlung
bibliothekswissenschftlichen Arbeiten» i volumi *Neapolitana: contributi
alla storia della tipografia in Napoli nel secolo XVI* (1905) e *La
stampa a Napoli nel XV secolo*, in collaborazione con [Mariano
Fava](favam.htm) (1911-1912) e collaborò alla «Rivista delle
biblioteche», alla «Revue des bibliothèques», all\'«Archivio storico per
le province napoletane», al «Bollettino del bibliofilo», a «La
bibliofilia» e a «Accademie e biblioteche d\'Italia».

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 64-65.

*Giovanni Bresciano*. «Accademie e biblioteche d\'Italia», 10 (1936), n.
5/6, p. 478-479.

*Necrologio*. «La bibliofilia», 38 (1936), n. 7/8, p. 312.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 188.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 181.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 44-45 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 93 (che indica come data di nascita il
10 marzo e presenta varie inesattezze sulla carriera).

Sofia Maresca. *Giovanni Bresciano*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 109-112 (con elenco degli scritti; indica come data
della morte il 4 agosto).

Luca Rivali. *Per una storia dell\'incunabolistica napoletana (secoli
XVIII-XX): prime schede*. In: *Tra lo stil de\' moderni e \'l sermon
prisco: studi di allievi e amici offerti a Giuseppe Frasso*, a cura di
Edoardo R. Barbieri, Marco Giola, Daniele Piccini. Pisa: ETS, 2019, p.
403-423.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2021-03-22, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bresciano.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
