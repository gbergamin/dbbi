![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](brigantig.gif){height="250"}

## Briganti, Gabriele (Gabriello)

(Ripafratta, Bagni di S. Giuliano PI 14 ottobre 1874 -- Lucca 19 maggio
1945)

Dopo aver completato le scuole tecniche a Lucca, entrò nelle biblioteche
governative il 1º febbraio 1896, come apprendista distributore alla
[Biblioteca governativa di Lucca](/aib/stor/teche/lu-sta.htm), e vi
percorse tutta la sua carriera.\
Nel novembre 1898 superò brillantemente l\'esame di abilitazione
all\'ufficio di distributore e nell\'ottobre 1899 venne inquadrato in
ruolo come distributore di 3ª classe.\
Già dai primi del Novecento, pur con la qualifica di distributore,
svolgeva in gran parte attività di catalogazione e di copia delle
schede, oltre che di assistenza ai lettori. Nel dicembre 1919, a seguito
della riforma delle carriere, venne promosso coadiutore, nel dicembre
1931 primo coadiutore e nell\'agosto 1933 coadiutore principale, il
grado massimo della carriera esecutiva.\
Resse la direzione della Biblioteca dopo la morte di [Eugenio
Boselli](bosellie.htm), nel 1920, e di nuovo dal dicembre 1938 al
dicembre 1941, oltre che in tutti i periodi di assenza dei direttori.
Venne collocato a riposo alla fine del 1941.\
Per le sue varie mansioni e la sua lunga esperienza costituì sempre il
punto di riferimento degli studiosi che frequentavano la Biblioteca di
Lucca: come scrive [Manara Valgimigli](valgimigli.htm), «fuorché i conti
e l\'amministrazione, fece o gli fecero fare di tutto, e per tutti il
bibliotecario era lui».\
Nei primi anni del Novecento fu anche insegnante d\'inglese nella Scuola
tecnica commerciale di Lucca.\

Devoto ammiratore ed amico dal 1896 di Giovanni Pascoli (che gli dedicò
il *Gelsomino notturno*), faceva abitualmente da tramite con
Castelvecchio per i libri della Biblioteca di Lucca che occorrevano al
poeta, che occasionalmente ricorreva a lui anche per la sua conoscenza
dell\'inglese e delle letterature straniere. Dopo la sua morte conservò
le importanti carte Caselli e nel 1940 vendette alla Biblioteca di Lucca
il notevole fondo pascoliano in suo possesso (autografi del poeta e di
suoi corrispondenti, libri e opuscoli spesso con dedica). Fu legato da
una lunga amicizia anche con Valgimigli e Pietro Pancrazi e insieme al
primo collaborò, con uno pseudonimo comune, al giornale locale «Il
Progresso».\
Socio dell\'Associazione italiana biblioteche dalla sua costituzione
(1930), partecipò ai congressi nazionali del 1932 e del 1940.\
Pubblicò su riviste soprattutto locali alcuni scritti pascoliani o di
letteratura inglese (anche con sue traduzioni) e dei versi e fu
promotore o animatore di molte iniziative in onore del poeta, dalla
Società italiana \"Giovanni Pascoli\", che pubblicò presso Zanichelli
alcuni quaderni di «Studi pascoliani» (1927-1936), all\'annuale
manifestazione pascoliana organizzata al passo delle Forbici negli anni
Trenta. Fu anche socio, e a lungo segretario per le Lettere,
dell\'Accademia lucchese.

Alberto Petrucciani

Manara Valgimigli. *Un amico lucchese (Gabriele Briganti)* (1946), in
*Uomini e scrittori del mio tempo*. Firenze: Sansoni, 1965, p. 367-371.
Già nel suo *Il mantello di Cebète*, Padova: Le tre Venezie, 1947, p.
143-154.

Emilio Cecchi. *\"Il Gabriele buono e modesto\...\"*. «Corriere della
sera», 84, n. 133 (5 giu. 1959), p. 3.

Felice Del Beccaro. *[Briganti, Giovanni
Gabbriello](http://www.treccani.it/enciclopedia/giovanni-gabbriello-briganti_(Dizionario-Biografico)/)*.
In: *Dizionario biografico degli italiani*. Vol. 14. Roma: Istituto
della Enciclopedia italiana, 1972, p. 258-259, con altri riferimenti
bibliografici (indica come data di nascita il 14 ottobre, mentre i
documenti ministeriali dichiarano il 15 ottobre).

*Un poeta laureato e un poeta bibliotecario: Giovanni Pascoli e Gabriele
Briganti: mostra bibliografica: Lucca, 23 settembre-21 ottobre 2000*.
\[S.l.: s.n., 2000\]. \[7\] p. In testa al frontespizio: Ministero per i
beni e le attivit&agave; culturali, Ufficio centrale per i beni librari,
le istituzioni culturali e l\'editoria, Biblioteca statale di Lucca. A
cura di Luigi Pesi.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-02-03, ultimo aggiornamento 2022-09-25, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/brigantig.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
