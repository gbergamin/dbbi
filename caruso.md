![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](caruso.jpg){height="250"}

## Caruso, Carlo

(Cosenza 31 marzo 1865 -- Cosenza 2 ottobre 1952)

Laureato in giurisprudenza, avvocato, fu anche docente di storia
dell\'arte al Liceo di Cosenza.\
Diresse per molti anni -- probabilmente dalla fine del 1919 -- la
Biblioteca civica di Cosenza, dedicandosi appassionatamente al suo
incremento e alla sua sistemazione, dal 1935, alla Casa dello studio,
costruita intorno al complesso monumentale del Convento e della Chiesa
di S. Chiara. Nell\'autunno 1939 organizzò in Biblioteca, per la
Soprintendenza bibliografica, il corso di preparazione per le
biblioteche popolari e scolastiche. Durante la Seconda guerra mondiale
si adoperò per il salvataggio e il recupero del materiale librario
danneggiato dai bombardamenti e a lui si deve se la Biblioteca
cosentina, risorta dalle macerie della rovinosa guerra e inaugurata al
termine dei restauri nel luglio 1949, divenne una delle più importanti
dell\'Italia meridionale e la maggiore della Calabria. Venne collocato a
riposo nel 1950.\
Aderì all\'Associazione italiana biblioteche nel 1930 o 1931 e compare
di nuovo fra i soci nel dopoguerra.\
Fu ispettore bibliografico onorario (dal 1931) e segretario perpetuo
dell\'Accademia cosentina, scrisse di storia e d\'arte della regione,
illustrando specialmente i monumenti della sua città. Fu anche
consigliere provinciale e commissario dell\'Ospedale cittadino.\
Fra i suoi scritti di carattere professionale si ricordano la premessa
alla *Notazione bibliografica degli incunaboli conservati nella
Biblioteca civica di Cosenza* (Reggio Emilia: Scuola di bibliografia
italiana, 1932), la *Relazione del Consiglio di amministrazione al
Comune e alla Provincia di Cosenza sulla Biblioteca civica* (Cosenza:
Tip. Riccio, 1921), e la *Relazione sulla gestione della Biblioteca
civica* del 1936.\
Anche la figlia **Anna** lavorò per molti anni alla Biblioteca civica di
Cosenza.

Giorgio De Gregori

*Avv. Carlo Caruso* \[necrologio\]. «Cronaca di Calabria», 50, n. 48 (12
ott. 1952).

Luigi Aliquò Lenzi - Filippo Aliquò Taverriti. *Gli scrittori calabresi:
dizionario bio-bibliografico*. Vol. 4: *Prima appendice*. Reggio di
Calabria: Tip. editrice \"Corriere di Reggio\", 1958, p. 43.

Guerriera Guerrieri. *Prefazione*. in: Carlo Caruso. *L\'ellenismo nel
Bruzio*. Cosenza: Casa del libro dott. Gustavo Brenner, 1969, p.
\[3\]-\[4\].

Guerriera Guerrieri. *Carlo Caruso, bibliotecario e studioso* .
«Accademie e biblioteche d\'Italia», 45 (1977), n. 3, p. 210-212.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 54 (voce di Giorgio De Gregori).

Michele Chiodo. *L\'Accademia Cosentina e la sua Biblioteca: società e
cultura in Calabria, 1870-1998*. Cosenza: Pellegrini, 2002.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-08-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/caruso.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
