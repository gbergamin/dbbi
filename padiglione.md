![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](padiglione.jpg){height="250"}\
\
[\[Altra immagine\]](padiglione2.jpg)

## Padiglione, Carlo

(Palermo 9 ottobre 1827 -- Napoli 2 giugno 1921)

Studiò al Collegio dei nobili di Palermo e nel 1848, allo scoppio della
guerra, accorse in Lombardia, partecipando alla campagna del Tirolo come
ufficiale del corpo dei Volontari della morte. Combatté poi con i
volontari napoletani nella battaglia di Curtatone, di cui pubblicò una
rievocazione in tarda età, e quindi seguì Guglielmo Pepe, con la Legione
Italia libera, alla difesa della Repubblica di Venezia.\
Tornato a Napoli dopo la caduta di Venezia, venne arrestato come
liberale e carcerato per quasi un anno. Nel 1853 fu incarcerato una
seconda volta e quindi confinato a Campobasso.\
Si dedicò fin dagli anni Cinquanta agli studi di araldica, pubblicando
numerosi lavori (p.es. sui Gonzaga, sui Savoia, sugli ordini
cavallereschi, sulla famiglia Filangieri e altre case napoletane).\
Dopo l\'entrata dei garibaldini a Napoli (1860) fu vicesindaco e
amministratore di opere pie e della Congregazione di carità.\
Dal 1º febbraio 1861 entrò al servizio del Ministero della pubblica
istruzione, lavorando alla Biblioteca nazionale di Napoli come
ordinatore. Nel giugno 1871 lasciò il servizio per un periodo di
aspettativa di due anni. Dal marzo 1874 fu impiegato nei musei statali e
curò la biblioteca del Museo nazionale di S. Martino di Napoli, di cui
pubblicò nel 1876 il catalogo dei manoscritti.\
Rientrò nella carriera delle biblioteche governative dal 1º gennaio
1886, con la qualifica di sottobibliotecario di prima classe, ma in
effetti almeno dal 1877 lavorava alla Biblioteca Brancacciana di Napoli.
Della Brancacciana, ancora autonoma, resse la direzione almeno dal 1878
e in quegli anni pubblicò alcuni lavori sui suoi manoscritti. Mantenne
la responsabilità della Brancacciana anche dopo la sua annessione, nel
1896, alla Biblioteca universitaria di Napoli.\

Nel dicembre 1899 venne trasferito alla Biblioteca nazionale di Napoli.
Lavorò poi, negli ultimi anni, alla Biblioteca San Giacomo, annessa da
tempo alla Nazionale, ma nel 1901 resa di nuovo autonoma. Venne
collocato a riposo, su sua domanda, dal 1º luglio 1904.\
Partecipò al concorso indetto nel 1885 dal Ministero della pubblica
istruzione per un lavoro complessivo sulle norme di catalogazione e
pubblicò poi le norme che aveva compilato, in polemica con
l\'assegnazione del premio a [Giuseppe Fumagalli](fumagalli.htm) (*I
concorsi in Italia! Norme pratiche per la formazione dei cataloghi
alfabetici, o per materie, e degli indici per specialità
bibliografiche*, Napoli: Giannini, 1887).\
Ricevette varie decorazioni militari, una medaglia d\'argento per
l\'opera prestata nell\'epidemia di colera a Napoli (1884) e
onorificenze cavalleresche italiane e di altri paesi. Fu membro di varie
accademie, socio corrispondente della Consulta araldica del Regno
d\'Italia e presidente dell\'Istituto araldico italiano e
dell\'Associazione dei volontari napoletani.

Alberto Petrucciani

Angelo De Gubernatis. *Dizionario biografico degli scrittori
contemporanei*. Firenze: coi tipi dei Successori Le Monnier, 1879, p.
785-786 (che indica come data di nascita il 10 ottobre, contrariamente
ai *Ruoli di anzianità* del Ministero della pubblica istruzione).

A. De Gubernatis. *Dictionnaire international des écrivains du jour*.
Florence: Niccolai, 1891, vol. 3, p. 1566-1567.

*Piccolo dizionario dei contemporanei italiani*, compilato da Angelo De
Gubernatis. Roma: Forzani e C., 1895, p. 660.

Ulderico Grottanelli. *Il libro d\'oro del patriottismo italiano
(biografie e ritratti dei combattenti dal 1848 al 1870)*. Roma:
Tipografia tiberina di Federico Setth, 1902, p. 249-251, con un
ritratto.

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 1081, con un elenco delle sue
pubblicazioni.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 294.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni antiquariato, 1960, p. 45-46 (che indica come data di nascita il
10 ottobre).

Guerriera Guerrieri. *La Biblioteca nazionale \"Vittorio Emanuele III\"
di Napoli*. Milano; Napoli: Ricciardi, 1974, p. 156, 166.

Giovanni Galli. *Regole italiane di catalogazione per autori tra
Ottocento e Novecento*. Milano: Editrice bibliografica, 1989, p. 58-62.

Maria Teresa Biagetti. *Biblioteconomia italiana dell\'Ottocento:
catalografia e teoria bibliografica nella trattatistica italiana*. Roma:
Bulzoni, 1996, p. 152-156.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 340-341 (che indica come data di nascita
il 10 ottobre e presenta varie inesattezze sulla carriera).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-21, ultimo aggiornamento 2020-05-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/padiglione.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
