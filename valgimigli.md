![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](valgimigli.jpg){height="250"}

## Valgimigli, Manara

(San Piero in Bagno FO 9 luglio 1876 -- Vilminore di Scalve BG 28 agosto
1965)

Figlio di un maestro elementare, ottenne la licenza classica a Lucca nel
1894, iscrivendosi in quell\'anno alla Facoltà di lettere
dell\'Università di Bologna. Qui fu fedele discepolo di Giosue Carducci,
discutendo con lui nel 1898 una tesi sulla poesia satirica medioevale.
In quello stesso anno, anche su stimolo e interessamento di Giovanni
Pascoli, fu avviato alla carriera di insegnante: dapprima a Messina e
poi in numerose sedi sparse tra Liguria, Toscana e Puglia, sino
all\'incarico ricevuto a Pisa tra il 1920 e il 1922.\
Chiamato nel 1922 dall\'Università di Messina come vincitore di un
concorso per la cattedra di Letteratura greca, due anni dopo si trasferì
a Pisa e abbandonò la città nel 1926 per il suo orientamento politico
avverso al fascismo (nel 1925 era stato tra i firmatari del Manifesto
degli intellettuali antifascisti), approdando a Padova anche grazie a
Concetto Marchesi e rimanendovi sino al 1948, anno del suo collocamento
a riposo.\
Accettò quell\'anno, ormai settantenne, di assumere l\'incarico di
direttore della Biblioteca Classense di Ravenna, che si concluse nel
1955. In Classense, che definì il suo \"rifugio conventuale\" e dove
amava farsi chiamare l\'\"abate\", si interessò tra l\'altro della
sistemazione del fondo Luigi Rava, impegnandosi in particolare nella
valorizzazione degli studi danteschi e ripristinando il ciclo delle
Lecturae Dantis che erano state interrotte durante la guerra.\
Maturò le prime esperienze di studio nell\'alveo della tradizione
filologica positivista, culminate nella pubblicazione del volume
*Eschilo: la trilogia di Prometeo* (Bologna 1904), per poi orientarsi in
maniera sempre più convinta verso l\'estetica crociana, con l\'edizione
nel 1916 della *Poetica* di Aristotele apparsa da Laterza. Proseguì
negli anni successivi l\'attività di filologo e traduttore,
concentrandosi soprattutto sull\'edizione delle opere di Platone,
Eschilo, Sofocle e Omero, pubblicò un volume sulla sua esperienza di
insegnante (*La mia scuola*, Firenze 1924) e una ricca raccolta di
scritti intitolata *Poeti e filosofi di Grecia* (Firenze 1964), che gli
valse il Premio Viareggio per la saggistica. Apprezzato autore di
elzeviri, collaborò in particolare con il «Resto del Carlino».\

Fu socio nazionale dell\'Accademia dei Lincei, dal 1946, e membro
dell\'Istituto veneto di scienze, lettere ed arti e dell\'Accademia
patavina di scienze, lettere ed arti.\
Le sue carte e i suoi libri costituiscono il Fondo Valgimigli della
Biblioteca Classense.

Enrico Pio Ardolino

Carlo Diano. *Manara Valgimigli (9 luglio 1876-28 agosto 1965)*. «Atti e
memorie dell\'Accademia patavina di scienze lettere ed arti», 80
(1967/68), parte I, p. 81-91, con una fotografia.

*Opere di Manara Valgimigli: bibliografia* a cura di Maria Vittoria
Ghezzo. «Atti e memorie dell\'Accademia patavina di scienze lettere ed
arti», 80 (1967/68), parte I, p. 93-98.

*Omaggio a Manara Valgimigli: atti del seminario di studi, Vilminore di
Scalve, 29-30 agosto 1970*. Milano: All\'insegna del pesce d\'oro, 1973.
175 p.: tav. (Quaderni valgimigliani; 1).

Giuseppe Pellegrino. *Un umanista bibliotecario: Manara Valgimigli alla
Classense*. «Accademie e biblioteche d\'Italia», 42 (1974), n. 6, p.
422-425.

Dino Pieraccioni. *Manara Valgimigli*, in *Incontri del mio tempo*.
Milazzo: SPES, 1977, p. 72-86: ill. Con *Lettere di Manara Valgimigli
(1940-1965)*, p. 87-108. Già pubblicato in «Nuova Antologia», set. 1965.

Augusto Campana. *Ricordo modiglianese e romagnolo di Manara
Valgimigli*, in *Profili e ricordi*. Padova: Antenore, 1996, p. 106-117.

Claudio Magris. *I libri sono fratelli maggiori*. «Corriere della sera»,
141, n. 289 (4 dic. 2016), p. 35.

Roberto Greggi. *[Valgimigli,
Manara](https://www.treccani.it/enciclopedia/manara-valgimigli_%28Dizionario-Biografico%29/)*.
In: *Dizionario biografico degli italiani*. Vol. 98. Roma: Istituto
della Enciclopedia italiana, 2020, p. 37-40, con ulteriori riferimenti
bibliografici.

Immagine tratta da: *Ritratti su misura di scrittori italiani*, a cura
di Elio Filippo Accrocca, Venezia: Sodalizio del libro, 1960.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-02-18, ultimo aggiornamento 2023-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/valgimigli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
