![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ansidei.jpg){height="250"}

## Ansidei, Vincenzo

(Perugia 22 aprile 1862 -- Perugia 30 aprile 1940)

Conte (Ansidei di Montemarte), conseguì la laurea in giurisprudenza
all\'Università di Perugia e seguì poi a Firenze i corsi dell\'Istituto
di scienze sociali, frequentando in quel periodo la casa di Ubaldino
Peruzzi.\
Vicebibliotecario della [Biblioteca comunale di
Perugia](/aib/stor/teche/pg-com.htm) dal 1º ottobre 1887, ne divenne
direttore dal 26 febbraio 1891, dopo le dimissioni di Alessandro
Bellucci, e ne curò la sistemazione e la riorganizzazione nel palazzo
dei Priori. Venne collocato a riposo con il 1º maggio 1922.\
Fu anche conservatore dell\'Archivio storico comunale e pubblicò vari
lavori di storia locale e regesti di serie documentarie.\
Fu tra i promotori, nel 1894, della Deputazione (inizialmente Società)
di storia patria per l\'Umbria, che ebbe come prima sede la Biblioteca
comunale, la presiedette dal 1915 al 1920 e collaborò con diversi
scritti al suo «Bollettino».\
Fece parte inoltre del consiglio dell\'Università per stranieri, come
rappresentante del Ministero dell\'educazione nazionale, e degli organi
direttivi di vari sodalizi locali e istituti di assistenza.\
Impegnato anche in politica, da posizioni moderate, collaborò alla
«Rassegna nazionale» e ad altre riviste.\
Donò parte del suo archivio di famiglia alla Biblioteca Augusta nel
1935.

Alberto Petrucciani

Francesco Duranti. *Vincenzo Ansidei di Montemarte*. (Vita
dell\'Istituto). «Rassegna storica del Risorgimento», 27 (1940), n.
9/10, p. 949-950.

Raffaele Belforti. *Vincenzo Ansidei*. (Necrologi). «Bollettino della
Regia Deputazione di storia patria per l'Umbria», 38 (1941), p. 216-227,
con l\'elenco delle pubblicazioni e una fotografia.

*Lutti* \[*Vincenzo Ansidei*\]. «Rivista storica italiana», 58 (1941),
n. 2, p. 290.

Mario Roncetti. *Profili di bibliotecari perugini: con appendice
bibliografica*. «Annali della Facoltà di lettere e filosofia, Università
degli studi di Perugia», 11 (1973-1974), p. 181-370: 231-233, 366-369.
Pubblicato nel 1975.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 16.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-12-27, ultimo aggiornamento 2022-08-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ansidei.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
