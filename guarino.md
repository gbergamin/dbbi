![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](guarino.jpg){height="250"}

## Guarino, Alberto

(Buenos Aires 1º settembre 1920 -- Napoli 10 agosto 1978)

Negli anni dell\'università partecipò alla Seconda guerra mondiale,
prendendo parte alle operazioni militari in Africa settentrionale. Preso
prigioniero nel maggio 1943, fu liberato ad aprile del 1946.\
Laureato in lettere all\'Università di Napoli nel maggio 1946, prima di
entrare nei ruoli delle biblioteche insegnò nelle scuole statali, come
supplente di materie letterarie, negli anni 1947/48 e 1948/49. Nel 1949
conseguì l\'abilitazione all\'insegnamento di lingua e letteratura
italiana, latina e greca, storia e geografia nei ginnasi superiori.\
Vincitore nel 1948 del concorso per vice-bibliotecario nelle biblioteche
governative, fu assegnato alla Biblioteca universitaria di Cagliari,
dove prestò servizio dal 16 maggio 1949. In questo periodo, oltre a
lavori di schedatura e di ricerca bibliografica, fu responsabile del
riordinamento della sala di consultazione.\
Nel maggio 1950 fu nominato direttore della [Biblioteca universitaria di
Sassari](/aib/stor/teche/ss-uni.htm). Nel novembre del 1951 fu promosso
bibliotecario di 2ª classe e nel febbraio 1954 bibliotecario di 1ª
classe.\
Nel maggio 1954 divenne direttore della [Biblioteca universitaria di
Cagliari](/aib/stor/teche/ca-uni.htm) e soprintendente bibliografico per
la Sardegna. In questa veste si adoperò per la tutela del patrimonio
bibliografico sardo, per la riapertura di alcune biblioteche comunali
danneggiate durante la guerra e l\'istituzione di nuove, oltre che per
la costruzione delle reti provinciali dei posti di prestito
nell\'isola.\
Nel 1956 vinse una borsa di studio del governo americano per un viaggio
di studio negli Stati Uniti della durata di quattro mesi, organizzato
nell\'ambito di un programma di scambi culturali promossi dal
Dipartimento di Stato e dall\'American Library Association. In
quest\'occasione conseguì anche un diploma presso la Graduate School of
Library Services della Rutgers University (New Brunswick), a cui seguì
un periodo di studio presso la Michigan State Library.\
Il 1º agosto 1959, probabilmente per motivi politici e vicende locali,
fu trasferito alla [Biblioteca universitaria di
Napoli](/aib/stor/teche/na-uni.htm), dove rimase fino al 1971 (prima
come vicedirettore e poi dal 1º febbraio 1965 come direttore). Nel
luglio 1961 fu promosso direttore di biblioteca di 3ª classe, poi nel
gennaio 1963 di 2ª classe e nel luglio 1964 di 1ª classe. In quegli anni
fu anche incaricato dell\'insegnamento di Bibliografia presso la Scuola
di specializzazione per archivisti e bibliotecari della Facoltà di
lettere dell\'Università di Napoli.\

Nel novembre 1971 fu spostato alla direzione della [Biblioteca nazionale
di Napoli](/aib/stor/teche/na-naz.htm), dove tra l\'altro costituì un
laboratorio di restauro che oggi gli è intitolato. Il 1º gennaio 1976 fu
inquadrato nella qualifica di dirigente superiore.\
Socio dell\'Associazione italiana biblioteche almeno dal 1951, fu membro
del [Consiglio direttivo](/aib/stor/cariche69.htm) dal 1969 al 1975 (dal
1972 come vicepresidente nazionale), del [Comitato regionale della
Sardegna](/aib/stor/sezioni/sar.htm) dal 1955 al 1959 (con funzioni di
segretario), del [Comitato regionale della
Campania](/aib/stor/sezioni/cam.htm) dal 1971 (dal 1976 alla morte come
presidente) e di varie commissioni e gruppi di lavoro.

Vittorio Ponzani

*Chi è?: dizionario biografico degli italiani d\'oggi*. 7ª ed. Roma:
Filippo Scarano, 1961, p. 344.

Nicola Scafati. *La Biblioteca universitaria di Napoli nel settennio
1965-1971*. «Bollettino d\'informazioni AIB», 12 (1972), n. 1, p. 21-26.

*Dizionario biografico dei meridionali*. Vol. 2. Napoli: Istituto
grafico editoriale, 1974, p. 120.

Ernesto Giangrasso. *Ricordo di Alberto Guarino*. «Bollettino
d\'informazioni AIB», 19 (1979), n. 2, p. 176-178.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 104 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 246-247.

Vittorio Ponzani. *Alberto Guarino*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 343-353, con l\'elenco degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2023-01-05, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/guarino.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
