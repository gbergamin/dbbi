![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](chiocchetti.jpg){height="250"}

## Chiocchetti, Valentino

(Moena TN 1º ottobre 1905 -- Rovereto TN 2 novembre 1990)

Dopo aver frequentato le scuole superiori presso il Seminario di Trento
vi seguì per breve tempo anche gli studi di teologia. Nel 1930, dopo il
servizio militare come ufficiale, iniziò gli studi universitari vincendo
una borsa di studio presso la Scuola normale superiore di Pisa, dove
conobbe fra l\'altro Aldo Capitini, al cui insegnamento morale rimase
sempre legato. Nel 1934 conseguì la laurea in filosofia all\'Università
di Pisa, con una tesi su sant\'Agostino, e a Pisa fu anche presidente
del circolo della FUCI.\
Fu poi professore di lettere nell\'Istituto parificato Filippin di
Paderno del Grappa e, vinto il concorso per le scuole statali, fu
destinato per pochi mesi al Ginnasio di Bolzano e poi dall\'anno
scolastico 1937/38 all\'Istituto magistrale di Rovereto, di cui divenne
preside dal 1958 al 1975.\
Presidente del Comitato di liberazione nazionale a Moena, ne divenne
sindaco per alcuni mesi dal maggio 1945. Attivo in varie associazioni e
movimenti autonomistici, fu socio fondatore dell\'ASAR (Associazione
studi autonomistici regionali) ed esponente del Partito repubblicano,
del Partito socialista e del Partito socialdemocratico, per il quale fu
consigliere comunale di Rovereto (1964-1969) e anche assessore.\
Diresse la Biblioteca civica \"G. Tartarotti\" di Rovereto dal marzo
1953, succedendo ad [Antonio Rossaro](rossaro.htm), dopo la morte del
quale l\'istituto era stato affidato per circa un anno a un commissario,
Ferruccio Trentini. Nel periodo della sua direzione, durata fino al
1971, fu assorbita come Sezione circolante, nel 1958, la preesistente
Biblioteca popolare, attiva dagli ultimi decenni dell\'Ottocento, e fu
dato impulso alla catalogazione del cospicuo patrimonio della Biblioteca
e alle attività culturali. Nel 1964 fu realizzata una nuova sala di
lettura con materiale a scaffale aperto.\

Fu anche socio dell\'Associazione italiana biblioteche, almeno dal 1961,
e ispettore bibliografico onorario.\
Socio dell\'Accademia roveretana degli Agiati dal 1939, ne fu
vicepresidente dal 1975, presidente dal 1979 al 1986 e ancora
consigliere fino alla morte, oltre a curarne dagli anni Quaranta agli
anni Ottanta gli «Atti». Fu anche presidente del Museo storico italiano
della guerra di Rovereto dal 1975 al 1986.\
Le sue carte e la sua biblioteca (insieme a quella della moglie Adriana
Morosin) sono state donate dagli eredi alla Biblioteca civica di
Rovereto.

Alberto Petrucciani

Valentino Chiocchetti. *I due secoli della Biblioteca civica di
Rovereto*. «Almanacco dei bibliotecari italiani», 1964, p. 169-174: ill.

Sergio Benvenuti. *Valentino Chiocchetti*. (Necrologi). «Archivio
trentino di storia contemporanea», n. s., 39 (1990), n. 3, p. 133-134.

Gianmario Baldi. *Ricordo di Valentino Chiocchetti*. «Studi trentini di
scienze storiche», 69 (1990), n. 4, p. 513-515, con una fotografia.

*Valentino Chiocchetti: la figura e l\'opera*. Rovereto: Accademia
roveretana degli Agiati, 1992. 62 p., con una fotografia. Atti del
Seminario tenuto a Rovereto nel 1991. Contiene: Danilo Vettori,
*Presentazione*, p. 5-6. Danilo Vettori, *Valentino Chiocchetti: fra
pensiero e azione*, p. 9-18. Adriano Rigotti, *Valentino Chiocchetti
cultore di archeologia e storia antica della Vallagarina*, p. 19-28.
Gian Maria Varanini, *Valentino Chiocchetti dall\'ideale autonomistico
alla storia locale*, p. 29-37. Umberto Corsini, *Valentino Chiocchetti
nel quadro politico trentino del dopo seconda guerra*, p. 39-46.
Gianmario Baldi, *Chiocchetti e la «Tartarottiana»*, p. 47-62 (con nota
biografica e bibliografia).

Paolo Tessadri. *Trentini illustri: 150 protagonisti della storia del
Trentino*. \[Trento\]: Provincia autonoma di Trento: Museo tridentino di
scienze naturali, 1996, p. 56-57, con una fotografia.

*Valentino Chiocchetti (1905 ottobre 1-1990 novembre 2)*, in *[Archivio
del movimento democratico regionale A.S.A.R., Associazione studi
autonomistici regionali (1943-1952) e fondi aggregati
(1918-1980)](https://www.bibliotecacivica.rovereto.tn.it/content/download/18831/243950/file/Inventario_ASAR.pdf)*,
inventario a cura di Stefania Donati. \[Rovereto\]: Comune di Rovereto,
Biblioteca civica e Archivio storico, 2001, p. 16.

*Le orme del mio passaggio: contributi per una biografia intellettuale
di Valentino Chiocchetti*, a cura di Elena Viola; premessa di Livio
Caffieri. Trento: Museo storico in Trento, 2008 (stampa 2007). 166 p.:
ill. (Pubblicazioni del Museo storico in Trento) (Quaderni di Archivio
trentino; 15). Contiene alcuni scritti editi e inediti di Chiocchetti.

Fabio Targhetta. *[Chiocchetti
Valentino](http://dbe.editricebibliografica.it/cgi-bin/dbe/Scheda?582)*.
In: *DBE: Dizionario biografico dell\'educazione 1800-2000*, diretto da
Giorgio Chiosso e Roberto Sani. Milano: Editrice bibliografica, 2013.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-06, ultimo aggiornamento 2022-02-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/chiocchetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
