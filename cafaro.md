![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cafaro.gif){height="250"}

## Càfaro, Pasquale

(Andria BA 1º luglio 1876 -- Andria BA 18 agosto 1970)

Dopo gli studi liceali nel Convitto \"Davanzati\" di Trani, si iscrisse
alla Facoltà di giurisprudenza dell\'Università di Napoli, nel 1895, e
vi conseguì la laurea nel luglio 1902. Seguì anche i corsi della Facoltà
di lettere e filosofia e nel salotto della duchessa d\'Andria,
Enrichetta Carafa, conobbe Benedetto Croce e i più bei nomi della
cultura napoletana e del giornalismo del tempo.\
Rientrato nella sua città, esercitò l\'avvocatura e fu anche giudice
conciliatore dal 1907 al 1916, pubblicò la sua prima raccolta di poesie
(*Filigrane*, del 1908) e iniziò la sua collaborazione alle pagine
culturali del «Giornale d\'Italia» e di altri quotidiani e a riviste
come la «Rassegna pugliese». Interventista nel 1915, assunse poi varie
cariche in istituzioni locali (presidente della Sezione della \"Dante
Alighieri\" dal 1921 al 1935, rettore dell\'Università popolare dal 1927
al 1929, ecc.).\
Diventato nel 1928 vicepodestà di Andria, due anni dopo venne nominato
Commissario prefettizio e quindi, dal 1930 al 1935, podestà. In questa
veste accolse nel 1934 i partecipanti al III Congresso nazionale
dell\'AIB.\
Negli stessi anni si impegnò per il restauro di Castel del Monte e di
altri monumenti e nel 1934 venne nominato ispettore onorario ai
monumenti.\
Promosse la fondazione della Biblioteca comunale di Andria, nel 1938,
curò il suo primo ordinamento e ne fu poi nominato direttore, incarico
che mantenne fino almeno al 1960. Fu anche, a partire dal 1938,
ispettore bibliografico onorario.\
Negli anni della Seconda guerra mondiale fu insegnante di lettere e poi
di materie giuridiche, oltre che vicepreside, dell\'Istituto tecnico
agrario provinciale di Andria.\

Socio dell\'Associazione italiana biblioteche dall\'immediato
dopoguerra, prese parte alla prima assemblea dei bibliotecari della
Puglia e della Basilicata e venne eletto vicepresidente del primo
Comitato regionale della [Sezione di Bari](/aib/stor/sezioni/pug.htm)
(1948-1950). Venne poi rieletto, come consigliere, nel triennio
1950-1953.\
A partire dagli anni Venti, e più intensamente negli anni Cinquanta e
nei primi anni Sessanta, si dedicò agli studi di storia locale, oltre a
coltivare un\'apprezzata vena poetica. Tra i suoi lavori storici si
ricordano particolarmente i saggi sull\'età sveva in Puglia, su Federico
II e i suoi discendenti, raccolti in *Memorie sveve di Puglia* (1965), e
la fortunata guida di Castel del Monte, di cui promosse la conoscenza e
la conservazione. Fu socio onorario della Società di storia patria per
la Puglia e membro della Società nazionale per la storia del
Risorgimento.

Alberto Petrucciani

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 71.

*Servizio bibliografico in Puglia e Lucania*, a cura di Antonio
Caterino. Bari-Roma: Arti grafiche Favia, 1960, p. 11-13.

Francesco Gabrieli. *Tra Mimnermo e Solone: pagine stravaganti di un
arabista*. Roma: Edizioni dell\'Ateneo, 1968, p. 237-238.

Francesco Gabrieli. *Volti e uomini di Puglia*. Galatina: Congedo, 1974,
p. 52-55.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 49.

Pietro Petrarolo. *Pasquale Cafaro: l\'uomo, il poeta, lo storico:
raccolta di versi e scritti*. \[Andria\]: Banca popolare andriese, 1985.
263 p.: ill. Con una *Presentazione* di Benedetto Ronchi (p. 5-11) e la
*Bibliografia generale degli scritti, delle antologie e delle
recensioni* (p. 259-263).

*Frammenti federiciani di Pasquale Cafaro*. \[Andria\]: Poligrafica
Andriese, 1994. 51 p.: ill. Contiene, con alcuni scritti di Cafaro,
Giuseppe Solimene, *Da Aspetti letterari, Napoli, ottobre 1954*, p.
48-49; *Studi di Pasquale Cafaro su argomenti svevi*, p. 50-51.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-04-02, ultimo aggiornamento 2021-11-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cafaro.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
