![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](crocetti.jpg){height="250"}

## Crocetti, Luigi

(Giulianova TE 20 febbraio 1929 -- Firenze 10 marzo 2007)

Iscritto nell\'anno accademico 1947/48 alla Facoltà di lettere
dell\'Università di Firenze, dove si era trasferito con la famiglia,
seguì gli insegnamenti di grandi docenti come Roberto Longhi, Giorgio
Pasquali, Bruno Migliorini e Gianfranco Contini e si laureò nel 1957 in
Storia della lingua italiana.\
Durante gli studi iniziò a lavorare come volontario alla Biblioteca
nazionale centrale di Firenze, per poi entrare in ruolo il 1º luglio
1958 alla Biblioteca universitaria di Pisa, dove restò fino al 31
dicembre 1960.\
Il 1º gennaio 1961 prese servizio alla Biblioteca nazionale centrale di
Firenze, dove lavorò fino al 1972. Il suo primo incarico fu di
«responsabile della catalogazione per soggettazione e classificazione
delle opere moderne italiane nel Settore soggetti e classi della
Bibliografia Nazionale Italiana», in collaborazione, fra gli altri, con
[Diego Maltese](/aib/stor/bio/maltese.htm) e [Carla Guiducci
Bonanni](guiducci.htm).\
Nel 1960 si iscrisse all\'Associazione italiana biblioteche. Il suo
impegno nell\'Associazione restò costante per tutta la vita: due volte
presidente della [Sezione Toscana](/aib/stor/sezioni/tos.htm), nel
1963-1965 e nel 1967-1968, fu [presidente
nazionale](/aib/stor/cariche81.htm) dal 1981 al 1987 e socio d\'onore
dal novembre 1988. Ancora per l\'AIB nel 1989 fu direttore responsabile
di «AIB notizie», il nuovo notiziario dell\'Associazione italiana
biblioteche, e dal 1992 diresse la collana «ET: Enciclopedia
tascabile».\
Con la collaborazione all\'aggiornamento del *Soggettario per i
cataloghi delle biblioteche italiane* si approfondì il legame
professionale e umano con il direttore della Biblioteca nazionale,
[Emanuele Casamassima](casamassima.htm). Durante l\'alluvione del 1966
Crocetti fu fra i suoi più stretti collaboratori e diventò direttore del
Laboratorio di restauro, nato in quella tragica circostanza con la
collaborazione dei più esperti restauratori anglosassoni. I suoi
successivi contributi su conservazione e restauro sono tuttora fra le
voci più importanti della bibliografia sull\'argomento.\

Continuò a coltivare anche gli interessi nel campo della catalogazione
semantica: già nel 1966 era uscito sul «Bollettino d\'informazioni AIB»
il suo primo intervento sulla Classificazione decimale Dewey. Nel 1970
curò la sezione dedicata alla CDD nel *Manuale del catalogatore* e,
insieme a Diego Maltese e a Rosanna Mauri Mori, la seconda edizione
dello *Schema di classificazione* in uso nella *Bibliografia nazionale
italiana*.\
Con il passaggio delle soprintendenze bibliografiche alle Regioni, nel
1972, diventò il primo soprintendente del Servizio per i beni librari
della Regione Toscana. In questa veste organizzò corsi di aggiornamento
e formazione professionale, presiedette la Commissione biblioteche del
Comitato regionale per i beni culturali, rappresentò la Regione Toscana
nella Commissione nazionale del libro, ma soprattutto divenne l\'anima
del nuovo corso delle biblioteche. Fra le iniziative promosse nella sua
veste di soprintendente particolare importanza assunse la fondazione e
la cura della collana «Inventari e cataloghi toscani», il cui primo
titolo uscì nel 1978. Curò anche le altre collane della Regione «Archivi
e biblioteche» e «Le biblioteche: quaderni di lavoro».\
Il 1º aprile 1972, per sua iniziativa, nacque la Biblioteca del Servizio
beni librari, poi Biblioteca dei servizi bibliografici, a lui intitolata
dal 2007, da subito una delle più importanti raccolte italiane
specializzate in biblioteconomia e archivistica. Fu l\'ispiratore della
Legge regionale toscana n. 33 del 1976 che, fra le altre norme, previde
la formazione di sistemi bibliotecari e la creazione del catalogo unico
regionale. Negli stessi anni, fra il 1975 e il 1976, collaborò alla
nascita dell\'Istituto universitario europeo a Fiesole. Con il
vicedirettore dell\'Istituto Michel Boisset e con [Angela
Vinay](vinay.htm), direttrice dell\'Istituto centrale per il catalogo
unico delle biblioteche italiane, e altri rappresentanti del mondo delle
biblioteche contribuì a progettare il Servizio bibliotecario nazionale.\
Il suo impegno nel campo della classificazione e della soggettazione
proseguì costante nel tempo: con il gruppo EIDE (Edizione italiana
Dewey) iniziò la traduzione italiana di DDC 19 (poi DDC 20 per il
prolungarsi dei tempi), mentre insieme all\'AIB organizzò e condusse
corsi di formazione frequentatissimi, convegni e seminari. Nel 1982 fu
eletto presidente del Consiglio interbibliotecario toscano (CITO). Dal
1983 al 1985 fu docente di Teoria e tecniche della catalogazione e della
classificazione all\'Università di Udine. Fu fra i fondatori di
«Biblioteche oggi» che diresse dal primo numero di novembre/dicembre
1983 fino alla trasformazione in mensile, con l\'annata 1993. Diresse
anche la collana dei «Quaderni di Biblioteche oggi».\
Il 14 marzo 1985 lasciò il suo incarico di soprintendente bibliografico
per il pensionamento. Dal 1º luglio dello stesso anno e fino alla fine
del 1986 diresse il [Gabinetto scientifico letterario G.P.
Vieusseux](/aib/stor/teche/fi-vie.htm).\
Nel corso degli anni Novanta si dedicò molto agli strumenti della
catalogazione, curando le edizioni italiane della *Classificazione
decimale Dewey*, sia integrale che ridotta, la traduzione delle *Regole
di catalogazione angloamericane* (AACR2) (1997), la pubblicazione di
sussidi all'uso delle ISBD(M) e (S). Nel 1994, in occasione dei suoi 65
anni, l\'AIB pubblicò una raccolta dei suoi scritti, *Il nuovo in
biblioteca*. Nel 1996 il suo *Catalogo storico 1974-1994* dell\'Editrice
Bibliografica fu un omaggio alla casa editrice con cui aveva lungamente
collaborato.\
Nell\'ultimo decennio della sua attività, a partire dagli incontri
ferraresi di «Conservare il Novecento», tra il 2000 e il 2005, la sua
riflessione si concentrò in particolare sulla conservazione della
memoria contemporanea e sul fenomeno degli archivi culturali, per i
quali volle indicare i principali criteri di trattamento. Nel 2004
ricevette la cittadinanza onoraria della sua città natale, Giulianova.
Nello stesso anno fu pubblicata la sua traduzione di *Letteratura e
manufatti* di G. Thomas Tanselle nella nuova collana «Pinakes» da lui
diretta insieme a Mauro Guerrini per la casa editrice Le lettere.

Silvia Alessandri

Luigi Crocetti. *Il nuovo in biblioteca e altri scritti*, raccolti
dall\'Associazione italiana biblioteche. Roma: AIB, 1994. XII, 257 p.
Contiene anche: Tommaso Giordano, *Presentazione*, p. VII-VIII;
*Bibliografia di Luigi Crocetti*, p. 245-258.

*Studi e testimonianze offerti a Luigi Crocetti*, a cura di Daniele
Danesi, Laura Desideri, Mauro Guerrini, Piero Innocenti, Giovanni
Solimine. Milano: Editrice Bibliografica, 2004. 733 p.: 1 ritratto.
(Bibliografia e biblioteconomia. Fuori collana). Contiene fra l\'altro:
*Dedicato a Luigi*, p. 11-12; Michele Costa - Giuliano Vigini, *Nel
segno dell\'amicizia*, p. 13; Laura Desideri, *Bibliografia degli
scritti di Luigi Crocetti*, p. 15-48; *Ricordi e testimonianze*
(Antonella Agnoli, *L\'ombra che illumina*, p. 51-56; Luigi Balsamo, *Il
libro dei ricordi*, p. 57-61; Massimo Belotti, *Lezioni di stile*, p.
63-76; Michel Boisset, *J\'ai connu\...*, p. 77-78; Gloria Cerbai, *Caro
Luigi*, p. 79-81; Antonia Ida Fontana, *Luigi Crocetti di nuovo nella
Biblioteca nazionale centrale di Firenze*, p. 87-88; Susanna Giaccai,
*Dieci anni dopo*, p. 89; Roberto Maini, *Lettera aperta*, p. 91-92;
Miriam Scarabò, *Auguri*, p. 93-94; Licinia Scardigli, *La forza dei
valori*, p. 95).

Mauro Guerrini. *[A
Luigi](https://www.aib.it/aib/boll/2004/0401005.htm)*. «Bollettino AIB»,
44 (2004), n. 1, p. 5-7.

*Morte di Luigi Crocetti: 10 marzo 2007*. \[Comunicato\].
\<<https://www.aib.it/aib/cen/stampa/c0703.htm>\>.

S. A. \[Sebastiano Amande\]. *[Luigi
Crocetti](https://riviste.aib.it/index.php/vedianche/article/view/11721/11014)*.
«Vedi anche», 16 (2007), n. 1, p. 1, con una fotografia.

Laura Desideri. *[Il \'900 di Luigi
Crocetti](http://www.ilscmilano.it/wp-content/uploads/2017/01/editoriale_desideri.pdf)*.
«La fabbrica del libro», 13 (2007), n. 1, p. 2-6.

Mauro Guerrini. *[Luigi Crocetti: poco burocrate e molto
maestro](https://riviste.aib.it/index.php/aibn/issue/viewIssue/961/300)*.
«AIB notizie», 19 (2007), n. 4, p. 3-4, con due fotografie.

Piero Innocenti. *[Per Luigi
Crocetti](http://www.bibliotecheoggi.it/2007/20070300601.pdf)*.
«Biblioteche oggi», 25 (2007), n. 3, p. 6-8, con una fotografia.

Michele Santoro. *Dedicato a un amico*. «Bibliotime», n. s., 10 (2007),
n. 1,
\<<https://www.aib.it/aib/sezioni/emr/bibtime/num-x-1/editoria.htm>\>.

Giovanni Solimine. *[Per Luigi
Crocetti](https://bollettino.aib.it/article/view/5202/4969)*.
«Bollettino AIB», 47 (2007), n. 1/2, p. 7-9.

*[\"Bibelot\" per Luigi
Crocetti](https://www.aib.it/aib/sezioni/toscana/bibelot/0701/b0701e.htm)*.
«Bibelot», 13 (2007), n. 1, p. 4,
\<<https://www.aib.it/aib/sezioni/toscana/bibelot/0701/bibe0701.pdf>\>.
Firmato «La redazione».

*[In ricordo di Luigi
Crocetti](https://riviste.aib.it/index.php/aibn/issue/viewIssue/961/300)*.
«AIB notizie», 19 (2007), n. 4, p. 7-12, con una fotografia.
Testimonianze di Silvia Alessandri e Albarosa Fagiolini (*Luigi Crocetti
in BNI*), Alberto Cheti (*La montagna incantata: in ricordo di Luigi
Crocetti*), Laura Desideri (*Testimonianza*), Alberto Petrucciani
(*Luigi Crocetti e qualche libro*), Giambattista Tirelli (*Luigi
Crocetti: i bibliotecari bresciani lo ricordano a un mese dal suo
definitivo congedo, Teatro S. Carlino, Brescia, 10 aprile 2007*),
Daniele Danesi. Segue una selezione di messaggi circolati nella lista di
discussione AIB-CUR, *AIB-CUR ricorda Luigi*, p. 13-15.

*Ricordando Luigi Crocetti*. (Testimonianze). «Biblioteche oggi», 25
(2007), n. 5, p. 52-62: ill. Contiene: Tommaso Giordano, *[Dialogo con
Luigi](http://www.bibliotecheoggi.it/2007/20070505301.pdf)*, p. 53-55;
Antonia Ida Fontana Aschero, *[Crocetti e la
BNCF](http://www.bibliotecheoggi.it/2007/20070505501.pdf)*, p. 55-56;
Silvia Alessandri, *[Dai cataloghi storici alla
CDD](http://www.bibliotecheoggi.it/2007/20070505601.pdf)*, p. 56-59;
Libero Rossi, *[Il contributo di Crocetti al restauro e alla
conservazione](http://www.bibliotecheoggi.it/2007/20070505901.pdf)*, p.
59-61; Michele Costa, *[Compagno di
viaggio](http://www.bibliotecheoggi.it/2007/20070506101.pdf)*, p. 61-62.

*[Bibliografia degli scritti di Luigi Crocetti
(1958-2007)](https://www.regione.toscana.it/-/bibliografia-degli-scritti-di-luigi-crocetti-1958-200-1)*,
a cura di Laura Desideri e della Biblioteca Luigi Crocetti.

*[Piccoli scritti di biblioteconomia per Luigi Crocetti (10 marzo
2007-10 marzo
2008)](https://www.academia.edu/9345329/Bibliografia_Biblioteconomia_Documentazione_sostanza_e_nominalismo_-_2008)*,
promossi, raccolti, ordinati da Piero Innocenti; curati da Cristina
Cavallaro. Manziana (Roma): Vecchiarelli, 2008. XI, 232 p. (Quaderni di
culture del testo; 6). Contiene fra l\'altro: Piero Innocenti, *Perché
un ricordo*, p. V-XI.

*[Conservare il Novecento: gli archivi culturali, Ferrara, Salone
internazionale dell\'arte del restauro, 27 marzo 2009: atti del
convegno. Seguiti da Luigi Crocetti, La tradizione culturale italiana
del Novecento e altri
scritti](https://www.aib.it/negozio-aib/pubblicazioni/conservare-il-novecento-gli-archivi-culturali/)*,
a cura di Laura Desideri e Giuliana Zagra. Roma: Associazione italiana
biblioteche, 2010. 180 p. Contiene fra l\'altro: Giuliana Zagra,
*Premessa*, p. 9-10; Laura Desideri, *Le raccomandazioni di Luigi
Crocetti*, p. 21-29; Luigi Crocetti, *La tradizione culturale italiana
del Novecento e altri scritti*, a cura di Laura Desideri, con
un\'*Avvertenza*, p. 101-102.

Alberto Cheti. *La lezione camaldolese di Luigi Crocetti*. In: *Books
seem to me to be pestilent things: studî in onore di Piero Innocenti per
i suoi 65 anni*, promossi da Varo A. Vecchiarelli; raccolti, ordinati,
curati da Cristina Cavallaro. Manziana (Roma): Vecchiarelli, 2011, p.
863-873.

*[Le biblioteche di Luigi Crocetti: saggi, recensioni, paperoles
1963-2007](https://www.aib.it/negozio-aib/pubblicazioni/biblioteche-luigi-crocetti/)*,
a cura di Laura Desideri e Alberto Petrucciani; presentazione di Stefano
Parise. Roma: Associazione italiana biblioteche, 2014. XIII, 671 p.
Contiene anche: *Cronologia di Luigi Crocetti*, a cura di Silvia
Alessandri, p. 586-613; *Bibliografia degli scritti di Luigi Crocetti*,
a cura di Laura Desideri, p. 614-646.

Simonetta Buttò. *[Le biblioteche di Luigi
Crocetti](http://aibstudi.aib.it/article/view/11385)*. «AIB studi», 55
(2015), n. 3, p. 405-409.

Tommaso Giordano. *[Le biblioteche di Luigi
Crocetti](http://leo.cineca.it/index.php/jlis/article/view/11079/10377)*.
«JLIS.it», 6 (2015), n. 2, p. 1-11.

Mauro Guerrini. *[Luigi Crocetti: un intellettuale a servizio delle
biblioteche](http://www.bibliotecheoggi.it/rivista/article/view/27/268)*.
«Biblioteche oggi», 33, mar. 2015, p. 66-69, con due fotografie.

Diego Maltese. *[Una salda
amicizia](http://www.bibliotecheoggi.it/rivista/article/view/211/294)*.
«Biblioteche oggi», 33, mag. 2015, p. 74.

Giovanni Solimine. *[Il segno di un
maestro](http://www.bibliotecheoggi.it/rivista/article/view/2/244)*.
«Biblioteche oggi», 33, gen. 2015, p. 6-10, con una fotografia.

Gianfranco Tortorelli. *Il contributo di Luigi Crocetti alla storia
dell\'editoria*. «Quaderni di storia», n. 82 (lug.-dic. 2015), p.
183-199.

Rosaria Campioni. *[Un\'idea di
biblioteca](http://rivista.ibc.regione.emilia-romagna.it/xw-201501/xw-201501-a0001)*.
«IBC», 23 (2015), n. 1, p. 7-11. Pubblicato nel 2016.

Tommaso Giordano. *[Quando le carte diventano bit: spunti e
conversazioni](http://www.bibliotecheoggi.it/rivista/article/view/797/833)*.
(Conservazione degli archivi digitali personali). «Biblioteche oggi»,
36, mag. 2018, p. 3-8.

Alberto Cheti. *L\'anno della morte di Luigi Crocetti: un racconto di
biblioteconomia*. Firenze: Firenze University Press, 2021. 130 p.
(Biblioteche & bibliotecari; 6).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-05-12, ultimo aggiornamento 2023-01-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/crocetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
