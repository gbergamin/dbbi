![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fainelli.jpg){height="250"}\
\
[\[Altra immagine\]](fainelli2.gif)

## Fainelli, Vittorio

(Pescantina VR 13 agosto 1888 -- Verona 10 novembre 1968)

Dopo gli studi secondari al Liceo classico di Verona, lavorò dal 1907 al
1913 come coadiutore della Biblioteca civica e degli archivi comunali di
Verona, pubblicando anche alcuni lavori storici.\
Conseguì la laurea in lettere all\'Università di Padova nel 1913 e seguì
poi anche il corso di perfezionamento in paleografia.\
Vinto il concorso per l\'insegnamento nelle scuole medie statali,
insegnò dal 1914 al 1921 a Stradella, Padova e Roma, salvo
l\'interruzione per la chiamata alle armi nella Grande guerra.\
Dal 1921, per concorso, assunse la direzione della [Biblioteca civica di
Verona](/aib/stor/teche/vr-civ.htm), succedendo a [Giuseppe
Biadego](biadego.htm), suo maestro e superiore.\
In questo ufficio, che mantenne fino al collocamento a riposo al
principio del 1958, si adoperò con molto impegno a migliorare il
funzionamento della Biblioteca, ammodernandone i servizi e le strutture
e realizzando un ampliamento della sua sede che, trasferita dai locali
del Collegio dei gesuiti alla chiesa di S. Sebastiano, fu inaugurata nel
1940. Allo scoppio della Seconda guerra mondiale ebbe il gravoso compito
di reperire rifugi sicuri per mettere in salvo il materiale più prezioso
della Biblioteca e vi riuscì non risparmiando sacrifici e fatiche. Dopo
il bombardamento aereo del gennaio 1945 che distrusse una parte
dell\'edificio, senza indugio si dedicò, nonostante il pericolo di
crolli, al recupero del materiale rimasto sotto le macerie, e poi alla
riorganizzazione del funzionamento dell\'istituto nel più breve tempo
possibile, sicché già nel 1948 fu in grado di ospitare il Congresso
internazionale di diritto romano e di storia del diritto.\
Socio dell\'AIB dalla sua fondazione (1930), nel dopoguerra promosse la
costituzione della [Sezione del Veneto occidentale, Trentino e Aldo
Adige](/aib/stor/sezioni/ven-oc.htm), di cui fu presidente dal 1949 al
1958, e in questa veste fu anche membro del [Consiglio
direttivo](/aib/stor/cariche51.htm), ricoprendo dal 1951 al 1954 la
carica di vicepresidente nazionale.\

Fece parte del Consiglio superiore delle accademie e biblioteche al
Ministero della pubblica istruzione dal 1951 al 1957, fu ispettore
bibliografico onorario e nel 1958 venne insignito della medaglia d\'oro
dei benemeriti della cultura. Fu anche membro della Deputazione di
storia patria per le Venezie (corrispondente dal 1920 e effettivo dal
1932, consigliere dal 1965 alla morte), dell\'Accademia di agricoltura,
scienze e lettere di Verona (dal 1922) e dell\'Istituto veneto di
scienze, lettere e arti (corrispondente dal 1952 e effettivo dal 1958).\
Studioso di storia e arte veronesi, pubblicò numerosi documenti della
biblioteca e dell\'archivio e saggi legati alla sua professione di
bibliotecario, nella quale dimostrò sempre sensibilità specialmente per
i problemi della lettura pubblica, come dimostra una delle sue ultime
realizzazioni, la Biblioteca popolare del Comune di Verona (1958).\
Le sue carte, con il carteggio, sono state donate dal figlio Renzo alla
Biblioteca civica di Verona.

Giorgio De Gregori

*Ritratti* \[*Vittorio Fainelli*\]. «Almanacco dei bibliotecari
italiani», 1962, p. 90, con una fotografia.

Mario Carrara. *Vittorio Fainelli*. «Archivio veneto», serie 5ª, 85
(1968), n. 120, p. 181-185.

Carlo Guido Mor. *Commemorazione del membro effettivo prof. Vittorio
Fainelli*. «Atti / Istituto veneto di scienze, lettere ed arti. Parte
generale e atti ufficiali», 127 (1968/69), p. 46-54, con una fotografia
e l\'elenco degli scritti, p. 51-54.

Mario Carrara. *Vittorio Fainelli*. «Bollettino d\'informazioni AIB», 9
(1969), n. 3/5, p. 158-159.

Mario Carrara. *Vittorio Fainelli*. «Atti e memorie della Accademia di
agricoltura scienze e lettere di Verona», serie 6ª, 21 (1969/70), p.
21-27.

*A ricordo di Vittorio Fainelli: inaugurandosi solennemente la nuova
sede della Scuola media statale di Chievo-Verona a lui intitolata, 26
maggio 1976*, a cura del figlio Renzo Fainelli. \[S.l.: s.n., 1976\]. 77
p.: ill. Comprende le commemorazioni di Gino Barbieri, Mario Carrara e
Carlo Guido Mor e l\'elenco degli scritti.

*Taccuino* di Vittorio Fainelli. In: *Scritti e documenti della
Resistenza veronese (1943-1945)*, a cura di Giovanni Dean. Verona:
Provincia di Verona, 1982, p. 87-230.

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456: 423-426.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 78-79 (voce di Giorgio De Gregori).

Giuseppe Franco Viviani. *Fainelli Vittorio*. In: *Dizionario biografico
dei veronesi (secolo XX)*, a cura di Giuseppe Franco Viviani.
\[Verona\]: Fondazione Cassa di risparmio di Verona Vicenza Belluno e
Ancona, 2006, p. 341-342.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 180-181.

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2022-09-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fainelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
