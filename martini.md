![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](martini.jpg){height="250"}

## Martini, Emidio

(Napoli 9 novembre 1852 -- Napoli 1º febbraio 1940)

Battezzato con i nomi di Francesco Maria Emidio, usò di solito solo
l\'ultimo.\
Laureato in giurisprudenza nel dicembre 1873 e poi in lettere nel luglio
1877 all\'Università di Napoli, allievo di Francesco De Sanctis, nel
1877 ottenne anche una borsa di studio per seguire i corsi di
specializzazione in greco e paleografia all\'Istituto di studi superiori
di Firenze, dove fu allievo di Domenico Comparetti.\
Entrato come alunno volontario alla Biblioteca nazionale di Napoli dal
1º aprile 1873, nel dicembre 1875, per concorso, fu nominato
distributore di 4ª classe nella stessa biblioteca. Nel 1878 andò per
qualche tempo in aspettativa dalla biblioteca e insegnò al Liceo Dante
di Firenze.\
Nel dicembre 1880 fu chiamato dal commissario Luigi Cremona a lavorare
alla Biblioteca nazionale centrale di Roma, dove si occupò della
sistemazione dei manoscritti, tornando poi nella primavera 1883 a
lavorare alla Biblioteca nazionale di Napoli, come secondo
bibliotecario, sempre nel settore dei manoscritti.\
Nel 1887 fu trasferito a dirigere la [Biblioteca nazionale di
Palermo](/aib/stor/teche/pa-cen.htm), poi dal 1889 la [Biblioteca
nazionale Braidense](/aib/stor/teche/mi-naz.htm) di Milano, in cui
introdusse nuovi cataloghi a schede anche per soggetto e realizzò
l\'apertura serale, e dal settembre 1896 la [Biblioteca universitaria di
Napoli](/aib/stor/teche/na-uni.htm).\
Nel giugno 1900 fu trasferito alla direzione della [Biblioteca nazionale
di Napoli](/aib/stor/teche/na-naz.htm), e dal 1920 fu anche
soprintendente bibliografico per la Campania e la Calabria. Collocato a
riposo dal 16 dicembre 1923, continuò però a lavorare al catalogo dei
manoscritti. Nel 1929 fu nominato ispettore bibliografico onorario.\
Socio della Società bibliografica italiana dal 1897 al 1911, e relatore
alla sua prima Riunione generale, fece parte anche dell\'Accademia di
archeologia, lettere e belle arti di Napoli (dal 1896, presidente nel
1907), dell\'Accademia Pontaniana (dal 1901) e di altre società
scientifiche.\

Ellenista e filologo, libero docente di paleografia greca, materia che
insegnò all\'Università di Napoli, curò i due volumi del *Catalogo di
manoscritti greci esistenti nelle biblioteche italiane* (Milano
1893-1902) e, insieme a [Domenico Bassi](bassid.htm), il *Catalogus
codicum Graecorum Bibliothecae Ambrosianae* (Milano 1906). Tradusse in
italiano quasi tutti i dialoghi di Platone e con Bassi curò anche
l\'edizione del *Vocabolario greco-italiano* del Gemoll per le scuole
(Palermo 1923, più volte ristampato).\
Nel 1925 aderì alla risposta di Croce al *Manifesto degli intellettuali
del fascismo*. Fu buon amico del filosofo, che ne tracciò un profilo
nella prefazione alla sua traduzione del *Giulio Cesare* di Shakespeare,
uscita postuma nel 1942.

Simonetta Buttò

Angelo De Gubernatis. *Dictionnaire international des écrivains du monde
latin*. Rome: chez l\'Auteur, 1905, p. 965.

Teodoro Rovito. *Dizionario bio-bibliografico dei letterati e
giornalisti italiani contemporanei*. Napoli: Tip. Melfi & Joele, 1907,
p. 163.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 167.

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 250-251.

Domenico Bassi. *Emidio Martini*. «Maso Finiguerra», 4 (1939), n. 3, p.
273-276, con un ritratto. Pubblicato nel 1940.

Domenico Bassi. *Emidio Martini: cenni commemorativi*. «Rendiconti del
R. Istituto lombardo di scienze e lettere. Parte generale e atti
ufficiali», 73 (1939/40), n. 1, p. 171-174.

G. B. \[Gaetano Burgada\]. *Emidio Martini*. «Accademie e biblioteche
d\'Italia», 17 (1942/43), n. 1, p. 54-55.

Anita Mondolfo. *[Martini,
Emidio](https://www.treccani.it/enciclopedia/emidio-martini_%28Enciclopedia-Italiana%29/)*.
In: *Enciclopedia italiana di scienze, lettere ed arti*, *1938-1948*
\[*Seconda appendice, I-Z*\]. Roma: Istituto della Enciclopedia
italiana, 1949, p. 273.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 227.

Guerriera Guerrieri. *Emidio Martini*. «Atti della Accademia
Pontaniana», n.s., 22 (1973), p. 315-319, con l\'elenco delle
pubblicazioni. Pubblicato nel 1974.

Guerriera Guerrieri. *La Biblioteca nazionale \"Vittorio Emanuele III\"
di Napoli*. Milano; Napoli: Ricciardi, 1974, p. 46-47 e *passim*.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 172-173, 196.

Cesare Pasini. *Una prestigiosa collaborazione e un\'ammirevole intesa:
Emidio Martini e Domenico Bassi all\'Ambrosiana*. «Bollettino della
Badia greca di Grottaferrata», n.s., 48 (1994), p. 89-113.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 120 (voce di Giorgio De Gregori).

Anna Lia Bonella. [*Martini,
Emidio*](http://www.treccani.it/enciclopedia/emidio-martini_(Dizionario-Biografico)/).
In: *Dizionario biografico degli italiani*. Vol. 71. Roma: Istituto
della Enciclopedia italiana, 2008, p. 209-211 (che indica come anno di
nascita il 1853).

Maria Gabriella Mansi. *Emidio Martini*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 387-400, con l\'elenco degli scritti e ulteriori
riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2022-12-31, a cura di [Simonetta
Buttò](/su-questo-sito/redazione-aib-web/) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/martini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
