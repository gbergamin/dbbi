![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mambellia.jpg){height="250"}

## Mambelli, Antonio

(Forlì 28 settembre 1890 -- Forlì 25 maggio 1976)

Autodidatta, avendo dovuto lasciare la scuola dopo le elementari per il
lavoro di garzone e poi operaio modellista alle officine Forlanini,
partecipò alla Prima guerra mondiale nei Bersaglieri.\
Appassionato di storia e di letteratura, entrò nel luglio 1928 nella
Biblioteca comunale di Forlì come distributore scrivano, diventando poi
assistente bibliotecario.\
Nel 1938, dopo il collocamento a riposo di [Benedetto
Pergoli](pergoli.htm), resse per qualche tempo la direzione della
Biblioteca, fino alla nomina di [Luigi Servolini](servolini.htm), e in
quel periodo la Biblioteca ricevette, anche per le sue premure, la
donazione delle raccolte di Carlo Piancastelli. Andò in pensione alla
fine degli anni Cinquanta.\
Fu anche ispettore onorario per le biblioteche popolari, membro
effettivo (poi emerito) della Deputazione di storia patria per le
province di Romagna, socio della Società di studi romagnoli, della
Rubiconia Accademia dei Filopatridi e di altri sodalizi, e segretario
della Fondazione Garzanti di Forlì.\
Pubblicò numerosi lavori di storia locale, soprattutto sull\'età del
Risorgimento, e fu anche cultore della poesia dialettale. In ambito
professionale fu autore di due contributi sulla Biblioteca e le sue
origini -- in «Accademie e biblioteche d\'Italia» del 1940 e negli
«Studi romagnoli» del 1956 -- e di una monografia su Carlo Piancastelli
(Faenza: Lega, 1938).

Alberto Petrucciani

Giuseppe Bertoni. *Antonio Mambelli*. «Atti e memorie / Deputazione di
storia patria per le province di Romagna», n.s., 27 (1976), p. 21-37.
Pubblicato nel 1978.

*Studi su Antonio Mambelli*. «Studi romagnoli», 39 (1988), p. 221-297.
Contiene: *Le testimonianze degli amici*, a cura di Domenico Berardi, p.
223-226; Anna Maria Mambelli Gavelli, *Antonio Mambelli, mio padre*, p.
227-236; Augusto Vasina, *Antonio Mambelli cultore della memoria storica
di Forlì*, p. 237-245; Umberto Marcelli, *Gli studi sul Risorgimento di
Antonio Mambelli*, p. 247-252; Luciano Marzocchi, *Antonio Mambelli e la
sua città*, p. 253-259; Elio Santarelli, *Diario degli avvenimenti di
Forlì e in parte di Romagna dal 1939 al 1945*, p. 261-281; Daniele
Gaudenzi, *Antonio Mambelli collaboratore della Camera di commercio*, p.
283-289; Umberto Foschi, *La collaborazione di Antonio Mambelli a «La
piè»*, p. 291-297. Pubblicato nel 1992.

Anna Maria Mambelli. *Mambelli Antonio*. In: *Personaggi della vita
pubblica di Forlì e circondario: dizionario biobibliografico 1897-1987*,
a cura di Lorenzo Bedeschi e Dino Mengozzi. Urbino: Quattroventi, 1996,
p. 580-586.

Lorenzo Baldacchini. *I libri di un bibliotecario: Antonio Mambelli e la
sua biblioteca*. In: *Biblioteche private in età moderna e
contemporanea: atti del convegno internazionale, Udine, 18-20 ottobre
2004*, a cura di Angela Nuovo. Milano: Sylvestre Bonnard, 2005, p.
295-304.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 284.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-08-18, ultimo aggiornamento 2022-09-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mambellia.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
