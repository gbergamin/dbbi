![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](semerano.jpg)

## Semerano, Giovanni

(Ostuni BR 21 febbraio 1911 -- Firenze 21 luglio 2005)

Laureato all\'Università di Firenze nel 1934, allievo del grecista
Ettore Bignone, dopo il servizio militare (1934-1936) insegnò nelle
scuole secondarie, non di ruolo, dal 1936 al 1939. Fu tra l\'altro
professore di latino e greco al Liceo classico di Marina di Massa, dove
ebbe collega il poeta Mario Luzi.\
Entrò nella carriera delle biblioteche statali, come bibliotecario
aggiunto, per concorso, dal 1º luglio 1940, destinato alla Biblioteca
nazionale centrale di Firenze. Fu però richiamato alle armi
dall\'ottobre 1940 al gennaio 1942 e di nuovo dal marzo 1943 fino all\'8
settembre. Nell\'immediato dopoguerra lavorò per qualche tempo alla
Biblioteca Marucelliana di Firenze.\
Promosso bibliotecario di prima classe nel giugno 1948, fu trasferito
nel luglio 1950 a dirigere la [Biblioteca governativa di
Gorizia](/aib/stor/teche/go-sta.htm), subentrando al commissario [Mario
Corsini](corsini.htm) nominato dal Governo militare alleato, e gli venne
affidata anche la reggenza della Soprintendenza bibliografica di Verona.
A Gorizia si dedicò al riordino delle collezioni e delle sale di lettura
e consultazione e avviò un servizio di bibliobus.\
Nel maggio 1953 venne trasferito a Firenze, alla direzione della
[Biblioteca Riccardiana](/aib/stor/teche/fi-ric.htm), e nel gennaio 1955
venne nominato Soprintendente bibliografico per la Toscana, in
sostituzione di [Alberto Giraldi](giraldi.htm). Nel dicembre 1960 venne
promosso direttore di biblioteca di 3ª classe e nel luglio 1965
raggiunse il grado di direttore di prima classe.\
A seguito dell\'alluvione del 4 novembre 1966, che colpì anche la
Soprintendenza allora collocata all\'interno della Biblioteca nazionale,
promosse il recupero del materiale alluvionato del Gabinetto Vieusseux e
di altre biblioteche cittadine. Nel 1967 venne insignito della medaglia
d\'oro per i benemeriti della cultura. La sua lunga attività di
soprintendente, però, non sembra essere stata particolarmente incisiva.\

A seguito del trasferimento delle soprintendenze statali alle Regioni a
statuto ordinario, lasciò l\'incarico alla fine di settembre del 1972 e
passò per breve tempo, nel 1973, alla direzione della [Biblioteca
Medicea Laurenziana](/aib/stor/teche/fi-lau.htm). Venne quindi collocato
a riposo il 2 maggio dello stesso anno.\
Socio dell\'Associazione italiana biblioteche almeno dal 1951, venne
eletto nel [Consiglio direttivo](/aib/stor/cariche54.htm) per il
triennio 1957-1960 e partecipò abitualmente ai suoi congressi negli anni
Cinquanta e Sessanta. Nell\'assemblea di Chianciano del 1960 sostenne la
mozione di [Emilio Nasalli Rocca](nasalli.htm) contro quella presentata
da [Giovanni Cecchini](cecchini.htm).\
In campo professionale pubblicò qualche contributo occasionale sulle
biblioteche popolari e l\'editoria ottocentesca e curò la miscellanea di
*Scritti vari dedicati a Marino Parenti per il suo sessantesimo
anniversario* (Firenze: Sansoni antiquariato, 1960).\
Dedicò molti anni di ricerche alle lingue antiche e all\'etimologia,
fuori dal mondo accademico, pubblicando infine una ponderosa opera su
*Le origini della cultura europea: rivelazioni della linguistica
storica* (Firenze: Olschki, 1984, seguito nel 1994 da due volumi di
*Dizionari etimologici*) che contesta le teorie linguistiche
sull\'indo-europeo sostenendo piuttosto una derivazione delle lingue
europee dall\'area mesopotamica (accadico e sumero). I suoi studi,
continuati con i volumi *L\'infinito: un equivoco millenario: le antiche
civiltà del Vicino Oriente e le origini del pensiero greco* (Milano:
Bruno Mondadori, 2001), *Il popolo che sconfisse la morte: gli Etruschi
e la loro lingua* (ivi, 2003) e *La favola dell\'indoeuropeo* (ivi,
2005), sono stati apprezzati da filosofi come Cacciari, Severino e
Galimberti e da Luciano Canfora, suscitando invece reazioni scettiche
tra i linguisti.\
Lasciò al Comune di Ostuni la sua biblioteca, ricostituita dopo essere
andata in gran parte perduta nell\'alluvione del 1966.

Alberto Petrucciani

Antonio Giardullo. *Giovanni Semerano*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 567-572 (con elenco degli scritti e ulteriori
riferimenti bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-07-29, ultimo aggiornamento 2021-03-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/semerano.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
