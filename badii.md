![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](badii.jpg){height="250"}

## Badii, Gaetano

(Massa Marittima GR 6 novembre 1867 -- Massa Marittima GR 3 settembre
1937)

Nato in una famiglia di tradizione garibadina, interruppe gli studi a 14
anni per ragioni economiche ed entrò come operaio nelle miniere;
conseguì poi il diploma di ragioniere studiando per conto proprio. Si
impegnò fortemente in politica con il Partito repubblicano, ricoprendo
più volte, dal 1892, la carica di consigliere comunale, e coltivò nel
frattempo gli studi storici, soprattutto su Mazzini e i protagonisti del
Risorgimento e sulle vicende del territorio di Massa.\
Lasciò la miniera nel 1906, passando per breve tempo a lavorare come
archivista economo al Comune di Massa Marittima, e già in precedenza,
dal 1892, aveva ricoperto gli incarichi di segretario della Società
anonima operaia cooperativa di consumo e della Banca popolare
cooperativa. Nel dicembre 1907 ottenne il posto di segretario della
Società cooperativa fra impiegati privati di Trieste ma poté tornare a
Massa nel 1911 vincendo il concorso per segretario della Congregazione
di carità. Alla sua città era rimasto legato anche per le cariche
politiche di consigliere provinciale dal 1905 al 1911 e assessore
comunale dal 1907 al 1910.\
Si occupò della Biblioteca comunale e del Museo civico di Massa
Marittima fin dal 1892, venendo incaricato temporaneamente della loro
direzione nel dicembre di quell\'anno; negli anni successivi fu
incaricato anche della catalogazione di alcuni fondi e dell\'inventario
di tutte le collezioni. Confermato con vari provvedimenti alla direzione
della Biblioteca comunale e del Museo civico, ma in parte a titolo
onorario o con compensi saltuari, mantenne la carica fino alla morte.\
Interventista democratico allo scoppiare della Prima guerra mondiale, vi
perse un figlio, arruolatosi volontario, e partecipò attivamente alle
iniziative assistenziali e di propaganda.\
Fu anche corrispondente del Comitato nazionale per la storia del
Risorgimento italiano (dal 1911), ispettore onorario per i monumenti e
le antichità (dal 1921) e promotore degli scavi archeologici nel
territorio di Massa, oltre che esponente della Massoneria locale.\

Pubblicò numerosi lavori di storia locale e del Risorgimento, tra i
quali una *Antologia mazziniana* con prefazione di Ernesto Nathan
(1898), e collaborò al *Dizionario del Risorgimento nazionale* diretto
da Michele Rosi e a varie riviste e giornali d\'ispirazione repubblicana
o locali.\
Le sue carte sono conservate, come fondo Gaetano Badii, presso
l\'Archivio storico comunale di Massa Marittima.\
Nel 1958 gli è stata intitolata la Biblioteca comunale, allora
ricostituita.

Alberto Petrucciani

*Dizionario bio-bibliografico dei letterati e giornalisti italiani
contemporanei*, compilato da Teodoro Rovito. Napoli: Tipografia Melfi &
Joele, 1907, p. 27 (come \"Badei\").

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 25 (come \"Badei\").

*Chi è?: dizionario degli italiani d\'oggi*. Roma: A. F. Formiggini,
1928, p. 57; 2ª ed., ivi, 1931, p. 89; 3ª ed., ivi, 1936, p. 47; 4ª ed.,
Roma: Cenacolo, 1940, p. 48.

S. Lodovici \[Sergio Samek Ludovici\]. *Storici, teorici e critici delle
arti figurative (1800-1940)*. Milano: Istituto editoriale italiano
Bernardo Carlo Tosi, 1942 (Enciclopedia biografica e bibliografica
italiana; 4), p. 39.

Giacomo Adami. *Gaetano Badii, storico del Risorgimento massetano: con
appendice di documenti inediti*. Massa Marittima (GR): Biblioteca
comunale Gaetano Badii, 2007. 126 p.: ill.

*Risorgimento nazionale e patria locale: la raccolta documentaria di
Gaetano Badii nell\'Archivio storico comunale di Massa Marittima*,
inventario a cura di Simonetta Soldatini. Siena: Betti, 2008. X, 232 p.,
1 ritratto. (Documenti di storia; 81).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-31, ultimo aggiornamento 2022-02-18, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/badii.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
