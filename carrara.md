![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](carrara.jpg){height="250"}

## Carrara, Mario

(Verona 23 luglio 1913 -- Verona 24 dicembre 1993)

Laureato nel 1936 alla Facoltà di magistero dell\'Università cattolica
del Sacro Cuore di Milano, con Carlo Calcaterra, insegnò nel frattempo
in varie scuole elementari, come supplente dal 1932 e di ruolo dal 1935
alla scuola di San Giovanni Ilarione.\
Vinto nel 1938 il concorso per ordinatore presso la Biblioteca civica di
Verona, cominciò la sua carriera nelle biblioteche e ottenne dopo un
anno l\'assegnazione provvisoria alle mansioni di bibliotecario.
Richiamato alle armi come sottotenente dell\'8º Reggimento artiglieria
Verona, tornò in Biblioteca negli ultimi mesi di guerra, trovandosi ad
affrontare i problemi di recupero e di riorganizzazione causati dai
bombardamenti alleati.\
Dopo la guerra riprese gli studi per ottenere la maturità classica
(1948) e iscriversi all\'Università. Diventato bibliotecario nel 1947
con un concorso interno, nel 1952 fu incaricato della vicedirezione
della Biblioteca e nello stesso anno conseguì la laurea in lettere
presso l\'Università di Padova, con una tesi su due antichi codici della
Biblioteca civica. Nel 1956 ottenne anche il diploma di perfezionamento
in biblioteconomia presso la Scuola storico-filologica delle Venezie.\
Nel gennaio 1958 (fino a dicembre come reggente) fu nominato direttore
della [Biblioteca civica di Verona](/aib/stor/teche/vr-civ.htm). Nei
dodici anni di direzione riorganizzò la Biblioteca con criteri più
moderni e si trovò a gestire la ridefinizione di spazi e funzioni della
Biblioteca rispetto agli Archivi veronesi, fino al 1961 conservati in un
piano della Biblioteca; si devono inoltre alla sua azione di
sensibilizzazione presso politici e amministratori importanti restauri,
come quello della Sala di teologia, delle sale di consultazione, del
piano terra dell\'edificio, degli spazi di casa Sansebastiani, e la
costruzione del nuovo magazzino librario, che verrà terminato solo nel
1980, tre anni dopo la sua cessazione del servizio, avvenuta nel marzo
del 1977.\

Socio dell\'AIB dall\'immediato dopoguerra, fu segretario della [Sezione
del Veneto occidentale](/aib/stor/sezioni/ven-oc.htm) ininterrottamente
dal 1949 al 1971, membro del [Consiglio
direttivo](/aib/stor/cariche60.htm) dal 1961 al 1964, proboviro dal 1969
al 1978, primo presidente della [Sezione
Veneto](/aib/stor/sezioni/ven.htm) unificata nel 1972-1975 e componente
di diverse commissioni.\
Ricoprì prestigiosi incarichi nazionali e internazionali: ispettore
bibliografico onorario per il Comune di Verona dal 1968, membro del
Consiglio della LIBER (Ligue des bibliothèques européennes de recherche)
(1971), del Consiglio superiore delle accademie e biblioteche presso il
Ministero della pubblica istruzione (1967-1977) e del Consiglio
dell\'Ente nazionale per le biblioteche popolari e scolastiche,
direttore della biblioteca della Fondazione Fioroni di Legnago per oltre
un trentennio, segretario dell\'Accademia di agricoltura, scienze e
lettere di Verona (1966-1990) e direttore della sua biblioteca, socio
dell\'Istituto veneto di scienze, lettere e arti (dal 1970) e della
Deputazione di storia patria per le Venezie (corrispondente dal 1956,
effettivo dal 1959 e consigliere dal 1969 alla morte).\
Cospicua è la sua produzione nel campo degli studi storici e
biblioteconomici, ma numerosi anche gli articoli giornalistici e di
divulgazione culturale: il suo impegno socio-culturale si esplicò
soprattutto all\'interno dell\'associazionismo cattolico, ma fu anche
fra i promotori, e poi docente, dell\'Università della terza età. Nel
1971 fu insignito della medaglia d\'oro per i benemeriti della cultura.\
La sua biblioteca è conservata nella Fondazione Fioroni di Legnago.

Simonetta Buttò

Giuseppe Franco Viviani. *Mario Carrara*. (Necrologie). «Archivio
veneto», serie 5ª, 125 (1994), n. 178, p. 215-218.

*Studi in memoria di Mario Carrara*, a cura di Agostino Contò.
«Bollettino della Biblioteca civica di Verona», n. 1 (primavera 1995),
305 p.: ill., 1 ritr. Contiene tra l\'altro: *Nota biografica*, p.
11-14; Gian Maria Varanini, *Le ricerche letterarie, paleografiche e
storiche di Mario Carrara*, p. 15-23; Pino Simoni, *Scritti inediti ed
editi di Mario Carrara*, p. 25-36.

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456: 416-418 (che lo dice morto il 23
dicembre).

Giuseppe Franco Viviani. *Carrara Mario*. In: *Dizionario biografico dei
veronesi (secolo XX)*, a cura di Giuseppe Franco Viviani. \[Verona\]:
Fondazione Cassa di risparmio di Verona Vicenza Belluno e Ancona, 2006,
p. 206-207 (che lo dice morto il 23 dicembre).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-27, ultimo aggiornamento 2022-09-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/carrara.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
