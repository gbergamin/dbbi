![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](lodi.jpg){height="250"}

## Lodi, Teresa

(Ferrara 13 giugno 1889 -- Ancona 7 aprile 1971)

Dopo gli studi liceali ad Ancona, si iscrisse all\'Istituto di studi
superiori di Firenze, dove fu allieva prediletta di Girolamo Vitelli, il
fondatore degli studi papirologici in Italia. Conseguita la laurea nel
1911, partecipò, su consiglio della sua amica [Anita
Mondolfo](mondolfo.htm), al concorso per le biblioteche governative, nel
quale risultò prima.\
Sottobibliotecaria dall\'aprile 1913 alla Biblioteca nazionale centrale
di Firenze, fu addetta alla Sezione manoscritti e rari e ne divenne poi
responsabile, dal maggio 1924 con la qualifica di bibliotecario e dal
giugno 1926 di bibliotecario capo. Svolse anche le funzioni di
ispettrice per la Soprintendenza bibliografica della Toscana.\
Nel 1933 fu nominata direttrice, dal 1º luglio, della [Biblioteca
Medicea Laurenziana](/aib/stor/teche/fi-lau.htm) di Firenze, che resse
fino al collocamento a riposo (31 dicembre 1954). Fino al giugno 1935
diresse anche la Soprintendenza bibliografica per le Marche e l\'Umbria,
che aveva allora sede presso la Biblioteca.\
In questa biblioteca, specializzata nella conservazione di manoscritti e
libri rari, ebbe modo di intensificare lo studio e l\'interesse per
tutti gli aspetti del settore, compresi la conservazione e il restauro,
affermandosi come autorevole esperta.\
Nel dopoguerra, dal 1948 al 1951, fu membro del Consiglio superiore
delle accademie e biblioteche.\
Collaborò ad «Accademie e biblioteche d\'Italia» e altre riviste e curò
importanti mostre, con i loro cataloghi: si ricordano in particolare
quella sul libro illustrato a Palazzo Vecchio (1927), quella sul libro
antico italiano a Palazzo Riccardi (1929), la Mostra della biblioteca di
Lorenzo il Magnifico tenuta alla Laurenziana (1949), quella sui disegni,
manoscritti e documenti laurenziani, tenuta in occasione del quinto
centenario della morte di Leonardo da Vinci (1952), e infine la mostra
dei manoscritti laurenziani del Poliziano (1955). Contribuì al
completamento del catalogo de *I codici ashburnhamiani della Biblioteca
Medicea Laurenziana di Firenze* (1948), per la collana «Indici e
cataloghi», e fu attiva collaboratrice, con trascrizioni e traduzioni,
della Società italiana per la ricerca dei papiri greci e latini in
Egitto (poi Istituto papirologico \"G. Vitelli\").\
Socia dell\'Associazione italiana biblioteche dalla fondazione (1930),
fu presidente del [Comitato provvisorio](/aib/stor/cariche46.htm) per la
sua ricostituzione nel dopoguerra (1946-1951).\
Il suo carteggio è conservato alla Biblioteca Laurenziana. Un fondo di
suoi libri e carte è stato acquisito nel 1972 dalla Biblioteca comunale
di Civitanova Marche.

Giorgio De Gregori

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 517-518.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 868.

*Ritratti* \[*Teresa Lodi*\]. «Almanacco dei bibliotecari italiani»,
1956, p. 122.

Mario Gastaldi - Carmen Scano. *Dizionario delle scrittrici italiane
contemporanee (arte, lettere, scienze)*. Milano: Gastaldi, 1957, p. 115.

Berta Maracchi Biagiarelli. *Ricordo di Teresa Lodi (1889-1971)*. «La
bibliofilia», 73 (1971), n. 2, p. 187-190.

Anita Mondolfo. *Teresa Lodi*. «Accademie e biblioteche d\'Italia», 39
(1971), n. 4/5, p. 336-338, con *errata corrige* ivi, 40 (1972), n. 2,
p. 154.

Ettore Apollonj. *Ricordiamo*. «Almanacco dei bibliotecari italiani»,
1972, p. 106-110: 108-109.

Manfredo Manfredi. *Teresa Lodi (13 VI 1889-7 IV 1971)*. «Atene e Roma»,
n.s., 17 (1972), n. 1, p. 47-48.

Serenella Baldelli Cherubini. *Teresa Lodi e l\'*editio princeps *della
seconda Centuria di Angelo Poliziano*. «Bollettino d\'informazioni AIB»,
13 (1973), n. 2/3, p. 141-142.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 111-112 (voce di Giorgio De Gregori).

Carla Mascaretti. *Il fondo \"Teresa Lodi\" della Biblioteca comunale di
Civitanova Marche*. In: *Civitanova: immagini e storie*. 8. Civitanova
Marche: Comune di Civitanova Marche, Assessorato alla cultura,
Biblioteca comunale S. Zavatti, 1999, p. 169-206, con una fotografia.

*Gli archivi della memoria e il carteggio Salvemini-Pistelli*, a cura di
Rosario Pintaudi. Firenze: Polistampa, 2004, p. 83-94 e 146-148, con una
fotografia e tre lettere di Benedetto Croce.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 270-271.

Antonio Giardullo. *Teresa Lodi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 369-376, con elenco degli scritti e ulteriori
riferimenti bibliografici.

Immagine tratta da: *Gli archivi della memoria: bibliotecari, filologi e
papirologi nei carteggi della Biblioteca Medicea Laurenziana*, a cura di
Rosario Pintaudi, Firenze: Biblioteca Medicea Laurenziana, 1996.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2023-01-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/lodi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
