![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](gallo.jpg){height\"250\"=""}

## Gallo, Alfonso

(Aversa NA 24 marzo 1890 -- Roma 1º dicembre 1952)

Laureato in lettere nel 1912 all\'Università di Napoli, frequentò poi
anche i corsi di medicina, senza concluderli. Dopo la guerra si diplomò
alla Scuola di perfezionamento in paleografia e diplomatica
dell\'Istituto di studi superiori di Firenze.\
Insegnò dal 1913 in scuole private e poi dall\'ottobre 1920, vinto il
concorso per cattedre di lettere italiane e storia negli istituti
tecnici, in varie scuole secondarie di Avellino, Benevento e Spoleto.
Alla fine del 1924 vinse il concorso per il comando alla Scuola storica
nazionale istituita presso l\'Istituto storico italiano, a Roma.\
Istituita nel giugno 1926 la Direzione generale delle accademie e
biblioteche, passò il 16 ottobre dai ruoli degli insegnanti a quelli del
personale delle biblioteche governative, con la qualifica di ispettore
superiore bibliografico, assegnato alla Direzione generale stessa. Si
occupò fra l\'altro degli interventi sulle organizzazioni attive nel
campo delle biblioteche popolari e fu commissario dell\'Ente nazionale
per le biblioteche popolari e scolastiche al momento della sua
istituzione, nel 1932.\
Soprattutto andò approfondendo il suo interesse per le questioni legate
alla conservazione e al restauro dei documenti e alle alterazioni
chimiche, fisiche e biologiche che ne danneggiano i supporti, interesse
che lo portò, dopo aver patrocinato nel 1929 l\'istituzione di un
laboratorio di restauro presso l\'Abbazia di S. Nilo a Grottaferrata, a
fondare nel 1938 l\'[Istituto di patologia del
libro](/aib/stor/dir-icpl.htm), che diresse fino alla morte. I lavori
dell\'Istituto furono proficui anche per lo sviluppo della
microfotografia e quelli di entomologia furono alla base della legge per
la lotta antitermitica approvata nel 1952 (Legge 23 maggio 1952, n. 630)
e prorogata per molti anni.\
Fu membro di varie commissioni ministeriali e del comitato di direzione
o redazione di «Accademie e biblioteche d\'Italia» fin dal suo avvio nel
1927 e diresse il «Bollettino del R. Istituto di patologia del libro»
dalla sua fondazione nel 1939.\

Libero docente di Paleografia e diplomatica dal 1923, fu professore
incaricato della materia per qualche anno all\'Università di Napoli; poi
insegnò Biblioteconomia e bibliografia all\'Università di Roma, dal 1926
fino al 1949.\
Membro del [Comitato promotore](/aib/stor/cariche30.htm)
dell\'Associazione italiana biblioteche, ne fu socio e consigliere dalla
fondazione (1930) all\'interruzione bellica.\
Subito dopo la fine della guerra fu nominato commissario dell\'Ente
nazionale per le biblioteche popolari e scolastiche e ne fu presidente
fino almeno al 1950.\
Oltre ai contributi di carattere professionale pubblicati in «Accademie
e biblioteche d\'Italia» e in altre sedi fu autore di varie monografie,
fra le quali *Le malattie del libro, le cure ed i restauri* (Milano
1935) e *Patologia e terapia del libro* (Roma 1951), e di scritti di
paleografia e diplomatica; inoltre collaborò all\'*Enciclopedia
italiana*, all\'*Enciclopedia cattolica*, all\'«Osservatore romano» e a
numerose riviste.\
L\'Istituto di patologia del libro (dal 2007 Istituto centrale per la
patologia degli archivi e del libro) fu intitolato al suo nome subito
dopo la sua morte. Gli è stato intitolato poi l\'Istituto tecnico
economico di Aversa e i comuni di Roma e di Aversa gli hanno dedicato
una via.

Andrea Paoli

Guido Arcamone. *Alfonso Gallo*. «Accademie e biblioteche d\'Italia», 20
(1952), n. 6, p. 372-374, con elenco degli scritti.

G. Av. \[Giannetto Avanzi\]. *In memoriam*. «La bibliofilia», 54 (1952),
disp. unica, p. 164.

Angelo De Santis. *Alfonso Gallo*. «Bollettino dell\'Istituto di
patologia del libro», 11 (1952), n. 3/4, p. III-VIII, con una
fotografia.

*Alfonso Gallo commemorato dall\'Ente per le biblioteche popolari e
scolastiche*. «Accademie e biblioteche d\'Italia», 21 (1953), n. 2/3/4,
p. 281-283.

Ettore Apollonj. *Per Alfonso Gallo*. «La parola e il libro», 36 (1953),
n. 5/6, p. 154-163.

R. F. \[Renzo Frattarolo\]. *Per Alfonso Gallo*. «Almanacco dei
bibliotecari italiani», 1953, p. 177.

\[*Notizia della morte*\]. In: *Notiziario*. «Archivio storico
pugliese», 7 (1954), n. 1/2, p. 165-170: 167.

*Miscellanea di scritti vari in memoria di Alfonso Gallo*. Firenze:
Olschki, 1956. viii, 711 p.: 1 ritratto. Contiene fra l\'altro:
Giannetto Avanzi, *Bibliografia cronologica e analitica degli scritti a
stampa del prof. Alfonso Gallo pubblicati dal 1912 al 1953*, p. 1-38,
con elenco dei *Principali scritti commemorativi su Alfonso Gallo*.

Guido Arcamone. *Ricordo di Alfonso Gallo e di Andrea Rispoli*. «La
parola e il libro», 42 (1962), n. 12, p. 699-702.

Renzo Frattarolo. *Per Alfonso Gallo*. «Accademie e biblioteche
d\'Italia», 51 (1983), n. 1, p. 77-80.

Catello Salvati. *L\'attualità del magistero di Alfonso Gallo*. «Nuovi
annali della Scuola speciale per archivisti e bibliotecari», 5 (1991),
p. 163-175.

Eliana Fileri. [*Gallo,
Alfonso*](http://www.treccani.it/enciclopedia/alfonso-gallo_(Dizionario-Biografico)/).
In: *Dizionario biografico degli italiani*. Vol. 51. Roma: Istituto
della Enciclopedia italiana, 1998, p. 700-702.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 95-96 (voce di Giorgio De Gregori).

*Alfonso Gallo: paleografo e patologo del libro, storico della
protocontea normanna di Aversa*, a cura di Luciano Orabona; appendice
documentaria con saggi di autobiografia spirituale, memorie storiche e
ricordi di vita cittadina. Napoli: Guida, 2004. 189 p.: ill. (Cultura e
società, fede e storia; 1).

Maria Cristina Misiti. *Le origini del concetto moderno di restauro
librario: Alfonso Gallo e la nascita dell\'Istituto di patologia del
libro*. In: *Consegnare al futuro archivi e biblioteche: materiali per
l\'aggiornamento di operatori di archivi diocesani e biblioteche
ecclesiastiche*, a cura di Ugo Dovere. Noventa Padovana: Mediagraf,
2012, p. 79-86.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2023-01-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/gallo.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
