![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

\

## Bari, Maria Teresa (Teresa)

(Vigevano PV 20 maggio 1864 -- Messina 28 dicembre 1908)
:::

Conseguita la laurea in lettere all\'Università di Torino (dove è
registrata come Taide Bari) nel luglio 1890, fu tra le prime donne a
entrare nelle biblioteche governative, come alunna sottobibliotecaria,
il 1º agosto dello stesso anno, alla Biblioteca nazionale di Torino.
Nell\'autunno dell\'anno successivo superò l\'esame di abilitazione a
sottobibliotecaria di 4ª classe, qualifica con la quale nel giugno 1893
venne trasferita alla Biblioteca nazionale di Roma. Nel febbraio 1898 fu
promossa per anzianità sottobibliotecaria di 3ª classe.\
A Roma nel 1893 si iscrisse alla Scuola dell\'Archivio di Stato, prima
donna ammessa a frequentarla e rimasta unica fino all\'anno 1900.\
Nell\'agosto del 1905 ottenne il trasferimento dalla Nazionale di Roma
alla Biblioteca Braidense di Milano, seguendo [Arnaldo
Sabbatini](sabbatini.htm) che sposerà a Torino il 3 settembre e che alla
fine del 1906 si sposterà a Messina per assumere la direzione della
Biblioteca universitaria.\
Dall\'ottobre 1907 entrò in aspettativa per motivi di salute,
raggiungendo il marito a Messina (il regolamento vigente vietava infatti
che familiari o parenti stretti del direttore lavorassero nella stessa
biblioteca), e in questa città, alla fine del 1908, i coniugi restarono
vittime del terremoto.\
A partire dal 1897 risulta tra i soci della Società bibliografica
italiana.

Elisabetta Francioni

*Arnaldo Sabbatini e Teresa Bari*. «Bollettino delle pubblicazioni
italiane ricevute per diritto di stampa dalla Biblioteca nazionale
centrale di Firenze», n. 97 (gen. 1909), p. ii.

Giuseppe Fumagalli. *Arnaldo Sabbatini*. Messina: Tip. D\'Angelo,
\[1909?\]. 9 p.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 149-150 (per errore Teresa Basi).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 177.

*Repertorio del personale degli archivi di Stato. Vol. 1: (1861-1918)*,
a cura di Maurizio Cassetti, con saggio storico-archivistico di Elio
Lodolini. Roma: Ministero per i beni e le attività culturali, Direzione
generale per gli archivi, 2008, p. 109.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-18, ultimo aggiornamento 2022-09-15, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bari.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
