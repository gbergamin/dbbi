![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](pintore.jpg){height="250"}

## Pintore, Eugenio

(Bonorva SS 19 novembre 1956 -- Gassino TO 27 agosto 2019)

Diplomato al Liceo classico Massimo D\'Azeglio di Torino, si interessò
presto alle biblioteche e nel 1978 ottenne il diploma del corso per
bibliotecario organizzato dalla Regione Piemonte. Laureato in lettere a
Torino nel 1985, nel biennio 1989-1990 frequentò il corso di
archivistica, paleografia e diplomatica dell\'Archivio di Stato.\
Dal 1979 divenne aiutobibliotecario con incarichi temporanei presso
diverse biblioteche dell\'area metropolitana torinese, fra le quali
quella di Nichelino, e nel 1983 prese servizio alla Biblioteca di
Settimo Torinese, diventandone direttore nel 1993. Nello stesso comune
assunse anche l\'incarico di coordinatore del progetto per la
costruzione della nuova Biblioteca civica multimediale e dal 2000
divenne responsabile dell\'archivio storico, dell\'Ecomuseo Freidano,
della Casa della musica e della Casa d\'arte. Nei vent\'anni in cui fu
bibliotecario a Settimo Torinese promosse progetti pionieristici di
utilizzo delle risorse multimediali, fra cui il progetto Multimedialità
e lettura per l\'integrazione tra strumenti tradizionali a stampa e le
tecnologie informatiche, poi sviluppatosi nell\'Osservatorio sulla
scrittura mutante, ossia uno spazio interamente dedicato allo studio dei
mutamenti che le tecnologie apportano alla scrittura nelle sue varie
manifestazioni letterarie, giornalistiche e comunicative.\
Dal 2003 divenne dirigente della Regione Piemonte con l\'incarico di
riorganizzare la rete dei sistemi bibliotecari, cui afferivano circa
cinquecento biblioteche di ente locale, e dare avvio al Sistema
bibliotecario area metropolitana di Torino (SBAM), che vedeva la
partecipazione di circa settanta comuni della prima e della seconda
cintura torinese e che fu l\'occasione per sperimentare nuove forme di
cooperazione incentrate sui servizi ai lettori, dal catalogo alla
tessera unica, alla circolazione libraria tra tutte le biblioteche. Nel
2008 assunse l\'incarico di dirigente del Settore regionale Biblioteche,
archivi e istituti culturali, con la responsabilità sul patrimonio
archivistico, gli istituti della cultura e l\'editoria.\

Nel corso degli anni in Regione gli ambiti di intervento più
significativi hanno riguardato le biblioteche e la promozione del libro
e della lettura: lo sviluppo di fiere del libro, festival e premi
letterari, il progetto Nati per leggere, con più di quattrocento comuni
piemontesi aderenti, la partecipazione al Salone internazionale del
libro di Torino, con il progetto Lingua madre e gli spazi dedicati agli
editori piemontesi. A lui si deve l\'attuazione della legge per la
piccola editoria piemontese, per favorire la promozione e la diffusione
delle opere degli editori locali anche attraverso il sostegno alle
traduzioni e la loro partecipazione alle principali fiere nazionali e
internazionali.\
Ha promosso l\'integrazione della tecnologia nelle pratiche
biblioteconomiche, dall\'evoluzione del Polo SBN fino alla biblioteca
digitale del Piemonte, cui facevano riferimento innumerevoli progetti di
digitalizzazione di beni librari, archivistici e fotografici,
sviluppandone in particolare la componente dedicata all\'esposizione e
all\'accesso libero e gratuito dei periodici d\'informazione
giornalistica.\
Socio dell\'Associazione italiana biblioteche dal 1998, è stato
presidente della [Sezione Piemonte](/aib/stor/sezioni/pmn.htm) dal 2000
al 2008, membro del Comitato di gestione di SBN dal 2004 al 2008 e
membro del Comitato nazionale di coordinamento per SBN dal 2010.
Relatore a numerosi convegni professionali, ha collaborato anche a
«Sfoglialibro», «LiBeR» e «AIB notizie» e curato gli atti del convegno
*Sai cosa faccio? Leggo: quando i ragazzi incontrano la lettura* (Milano
2000) organizzato a Settimo Torinese nel 1998.

Dimitri Brunetti

Enzo Borio - Cecilia Cognigni. *Dedicato a Eugenio Pintore*. (Ricordo).
«Biblioteche oggi», set. 2019, p. 61, con una fotografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2020-04-17, ultimo aggiornamento 2021-02-13, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/pintore.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
