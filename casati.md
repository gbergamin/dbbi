![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

Dizionario bio-bibliografico dei bibliotecari italiani del XX secolo

![\[Ritratto\]](casati.jpg){height="250"}

## Casati, Alessandro

(Milano 5 marzo 1881 -- Arcore MI 4 giugno 1955)

Conte, di nobile famiglia milanese, studiò al Collegio Manzoni di Merate
e poi si laureò in lettere all\'Università di Genova nel 1907. Sin da
ragazzo coltivò la passione per la storia e la politica, collaborò col
gruppo fiorentino della «Voce» e di «Leonardo» e più tardi con la
rivista milanese «Il commento». Nel 1907, assieme a Tommaso Gallarati
Scotti e Antonio Aiace Alfieri, fondò la rivista «Il rinnovamento»,
vicina alle posizioni del modernismo e del cattolicesimo liberale.\
Interventista, partecipò alla Prima guerra mondiale, raggiungendo il
grado di tenente colonnello di fanteria e venendo decorato con una
medaglia d\'argento al valore.\
Nel 1923 fu chiamato da Gentile ad assumere la vicepresidenza del
Consiglio superiore della pubblica istruzione e il 1º marzo fu nominato
senatore, su proposta di Benedetto Croce (col quale, soprattutto durante
il fascismo, condivise una fraterna amicizia). Dopo il delitto Matteotti
accettò di succedere a Gentile come ministro della pubblica istruzione
del governo Mussolini, ricoprendo la carica dal 1º luglio 1924 al 5
gennaio 1925, quando rassegnò le dimissioni e passò all\'opposizione.\
Riprese l\'attività politica nel 1943 come rappresentante del Partito
liberale nel Comitato di liberazione nazionale, fu ministro della guerra
nei due governi Bonomi (1944-1945), membro della Consulta nazionale e di
nuovo senatore dal 1948.\
Socio della Società bibliografica italiana dal 1906 alla sua estinzione
nel 1915 e membro del Consiglio direttivo dal 1911, fu anche presidente
della Società Dante Alighieri, della Società storica lombarda, della
Federazione italiana della stampa, dell\'Istituto per gli studi di
politica internazionale e del Comitato milanese dell\'Istituto per la
storia del Risorgimento.\
Dopo la rifondazione democratica dell\'Associazione italiana biblioteche
accettò nel 1949 la vicepresidenza della [Sezione di
Milano](/aib/stor/sezioni/lom.htm), carica che lasciò quando fu chiamato
a ricoprire il ruolo di [presidente nazionale](/aib/stor/cariche51.htm),
dal 1951 al 1954. Nel luglio 1954 fu ancora rieletto nel Comitato
regionale della Lombardia.\

Studioso soprattutto di storia del Risorgimento e del XVIII secolo, curò
fra l\'altro l\'edizione de *Le memorie di Giuseppe Gorani* (Milano
1936-1942, in 3 volumi) e postuma apparve una sua raccolta di *Saggi,
postille e discorsi* (Milano 1957).\
La sua ricca biblioteca privata andò dispersa nel 1943 in seguito ai
bombardamenti che colpirono la sua abitazione milanese. Fondi di sue
carte sono conservati alla Biblioteca Ambrosiana di Milano e
all\'Archivio centrale dello Stato.

Enrico Pio Ardolino

*Commemorazione dell\'ex senatore Alessandro Casati e degli ex deputati
Italo Pozzato e Ubaldo Comandini*. In: *Atti parlamentari. Camera dei
deputati. Legislatura II. Discussioni*, seduta del 13 giugno 1955, p.
18213-18217.

A. C. \[Aristide Calderini\]. *Alessandro Casati*. «Notizie A.I.B.», 1
(1955), n. 2, p. 1-2.

Leopoldo Marchetti. *Alessandro Casati*. «Rassegna storica del
Risorgimento», 42 (1955), n. 4, p. 660-662.

Gian Piero Bognetti. *Alessandro Casati: commemorazione pronunciata dal
vice presidente Gian Piero Bognetti, 12-XI-1955*. «Archivio storico
lombardo», serie 8ª, 5 (1954-1955), p. 5-23, 1 ritratto. Stampato nel
1956.

Tommaso Gallarati Scotti. *Alessandro Casati: commemorazione tenuta il 5
dicembre 1955 al Circolo della stampa di Milano*. In: Alessandro Casati.
*Saggi, postille e discorsi*. Milano: Mondadori, 1957, p. 9-24.

Francesco Gabrieli. *Alessandro Casati*, in *Abbozzi e profili*. Sapri:
Edizioni de Il centro librario, 1960, p. 96-99.

Raffaele Mattioli. \[*Commemorazione di Alessandro Casati letta il 7
aprile 1956 nell\'assemblea dell\'Istituto italiano per gli studi
storici*\]. In: Benedetto Croce. *Epistolario*. 2: *Lettere ad
Alessandro Casati, 1907-1952*. Napoli: Istituto italiano per gli studi
storici, 1969, p. VII-IX.

Alberto Monticone. *Alessandro Casati*. In: *Tre cattolici liberali:
Alessandro Casati, Tommaso Gallarati Scotti, Stefano Jacini*, a cura di
Alessandro Pellegrini. Milano: Adelphi, 1972, p. 145-209.

Piero Craveri. [*Casati,
Alessandro*](http://www.treccani.it/enciclopedia/alessandro-casati_(Dizionario-Biografico)/).
In: *Dizionario biografico degli italiani*. Vol. 21. Roma: Istituto
della Enciclopedia italiana, 1978, p. 207-211, con ulteriori riferimenti
bibliografici (che lo dice erroneamente nato il 4 giugno 1881).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 173, 183.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 55 (voce di Giorgio De Gregori).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2023-01-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/casati.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
