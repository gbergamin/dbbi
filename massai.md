![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Massai, Ferdinando

(Livorno 27 maggio 1861 -- Firenze 24 gennaio 1947)
:::

Entrò nella carriera delle biblioteche come alunno sottobibliotecario
alla Biblioteca nazionale centrale di Firenze il 1º luglio 1886 e,
superato a Roma nel dicembre 1888 l\'esame di abilitazione allora
prescritto, venne inquadrato in ruolo come sottobibliotecario di 4ª
classe, rimanendo nella stessa biblioteca. Nel novembre 1893 venne
promosso alla 3ª classe e nell\'ottobre 1902 alla 2ª classe.\
Nel 1898-1899 fu comandato a prestare servizio alla Biblioteca
dell\'Istituto di belle arti di Firenze, e poi fu forse assegnato per
qualche tempo alla Biblioteca Riccardiana, ma per lo più risulta
lavorare alla Biblioteca nazionale centrale. Per problemi di salute, in
seguito, andò in aspettativa per due lunghi periodi (settembre
1909-agosto 1911 e marzo 1912-febbraio 1914) e al rientro in servizio,
nel marzo 1914, venne destinato alla Biblioteca universitaria di
Bologna.\
Entrato nuovamente in aspettativa nell\'aprile 1917, ottenne di
ritornare a Firenze, destinato alla Biblioteca Medicea Laurenziana, dove
riprese servizio nel dicembre dello stesso anno. Con la riforma del 1919
venne inquadrato nella qualifica di bibliotecario, con cui concluse la
sua carriera.\
Nel maggio 1926 fu trasferito ancora dalla Laurenziana alla Biblioteca
nazionale centrale e poi con il 1º luglio 1930 venne collocato a riposo,
su sua domanda.\
Oltre all\'impiego pubblico fu anche, per molti anni, bibliotecario dei
principi Corsini.\
Aderì alla Società bibliografica italiana dalla sua costituzione e
compare tra i soci fino almeno al 1900. Curò l\'ordinamento di vari
archivi privati (Rondinelli Vitelli, Rucellai, Corsini Ricasoli) e
pubblicò alcuni lavori eruditi (con lettere o documenti inediti di
Alfieri, Redi, Magalotti e altri) nella «Rivista delle biblioteche e
degli archivi», nel «Giornale storico della letteratura italiana», nella
«Nuova Antologia», negli «Atti della Società Colombaria» e in altri
periodici.

Alberto Petrucciani

*Carteggio Cecchi-Praz*, a cura di Francesca Bianca Crucitti Ullrich;
prefazione di Giovanni Macchia. Milano: Adelphi, 1985, p. 24-25.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 196.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-12-23, ultimo aggiornamento 2022-09-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/massai.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
