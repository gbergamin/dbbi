![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](conti.jpg){height="250"}

## Conti, Giuseppe

(Firenze 24 novembre 1847 -- Firenze 14 dicembre 1924)

Assunto nel 1866 dal Comune di Firenze, con qualifica di \"giornaliero
fisso\" e assegnato all\'Ufficio di stato civile, svolse tutta la sua
vita professionale da impiegato comunale, affiancando il lavoro con gli
studi letterari e la frequentazione del mondo del commercio librario
cittadino. La sua nomina a segretario della Commissione storica
artistica nel 1886 segnò una svolta nella sua carriera e venne coinvolto
in comitati e commissioni inerenti la storia della città e il suo
patrimonio artistico e culturale che ne misero in luce le capacità
organizzative e la passione per la ricerca storica e l\'erudizione
locale.\
Nel 1891 ottenne l\'idoneità a vice segretario e nel 1905 la qualifica
di segretario di 1ª classe; dal 5 novembre 1901 gli erano state
conferite «le attribuzioni inerenti l\'ufficio di bibliotecario alle
dirette dipendenze del Segretario comunale», riconoscendo formalmente un
incarico affidatogli l\'anno precedente: divenne così il primo
bibliotecario del Comune di Firenze, con il compito di allestire i
locali da adibirsi a Biblioteca civica in Palazzo Vecchio e
incrementarne le collezioni con acquisti mirati. Avendo rinvenuto in
alcuni magazzini l\'archivio storico del Comune, gli fu affidato anche
l\'allestimento dell\'Archivio storico civico.\
Dopo alterne fortune nei lavori e momenti anche di sospensione delle
attività per l\'ostruzionismo dell\'amministrazione e di alcuni
intellettuali, riuscì a concludere l\'organizzazione degli spazi e ad
avviare i servizi bibliotecari e d\'archivio; a partire dal 1911 curò
l\'elaborazione del *Regolamento per il servizio della Biblioteca e
dell\'Archivio storico del Comune di Firenze*, approvato nel febbraio
1913, dove furono definiti i compiti generali della biblioteca civica e
dell\'archivio storico, concepito quale sua sezione, oltre alle
«disposizioni in merito alla tenuta degli inventari, dei cataloghi e dei
registri, alla gestione dei doni, alle procedure per il trattamento del
libro, all\'attività di spolveratura e riscontro con gli inventari» e ai
«compiti e comportamenti del personale che lavora in biblioteca, orario
di apertura al pubblico, modalità per accedere al servizio di lettura e
consultazione». Sempre nel 1913 diede un contributo determinante alla
stesura di un primo *Regolamento da servire di norma agli studiosi ed
agli impiegati che saranno preposti al regolare andamento della sala di
studio nell\'archivio storico*, che segnò l\'avvio di un vero e proprio
servizio bibliotecario e di consultazione delle carte d\'archivio da
parte degli studiosi.\
Posto in quiescenza, su sua richiesta, a partire dal 1º gennaio 1914,
dopo pochi mesi venne insignito del titolo di \"bibliotecario onorario
del Comune\".\
Fu autore di numerosi scritti di storia fiorentina e di alcune opere
letterarie e collaboratore di vari giornali e venne nominato accademico
onorario dell\'Accademia delle belle arti di Firenze.

Tiziana Stagi

Teodoro Rovito. *Letterati e giornalisti italiani contemporanei:
dizionario bio-bibliografico*. 2ª ed. rifatta ed ampliata. Napoli:
Rovito, 1922, p. 110.

Cristina Cavallaro - Francesca Gaggini. *I fondi storici della
Biblioteca comunale centrale di Firenze*. «Culture del testo e del
documento», n. 14 (mag.-ago. 2004), p. 61-82.

Francesca Gaggini. *Giuseppe Conti, bibliotecario del Comune*. In: [*La
biblioteca di Giuseppe
Conti*](https://cultura.comune.fi.it/system/files/2019-01/LaBibliotecaConti_1.pdf),
a cura di Cristina Cavallaro, Francesca Gaggini. Firenze: Comune di
Firenze, 2010, p. 51-92, con la bibliografia degli scritti alle p.
151-154.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-05, ultimo aggiornamento 2023-04-25, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/conti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
