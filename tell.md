![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](tell.jpg){height="250"}\
\
[\[Altra immagine\]](tell2.jpg)

## Tell, Isidoro

(Romeno TN 31 luglio 1910 -- Praglia, Teolo PD 22 agosto 2003)

Alla nascita Filippo, entrò nel 1921 nell\'Abbazia di Praglia facendo
poi professione di monaco benedettino e venne ordinato sacerdote il 30
luglio 1933. Studiò al Seminario di Padova e poi a Roma all\'Ateneo
benedettino di S. Anselmo nel 1930-1935, laureandosi nel 1936 col
biblista Athanasius Miller, a cui rimase molto legato.\
Diresse dal 1937 la biblioteca dell\'Abbazia di S. Maria Assunta di
Praglia (a cui aveva collaborato già nel 1925-1926), curando in
particolare l\'acquisizione di opere antiche e moderne, anche in lingue
straniere, utili agli studi teologici, e il rifacimento dei cataloghi
secondo le norme nazionali. Durante la sua direzione, nel 1943, la
biblioteca venne classificata tra quelle dei \"monumenti nazionali\",
ricevendo quindi un finanziamento statale stabile.\
Nel periodo della seconda guerra mondiale collaborò alle attività di
protezione del patrimonio librario di pregio e di quello artistico del
Veneto e l\'Abbazia fu anche sicuro rifugio di persone perseguitate. Fu
anche cappellano militare delle truppe alleate.\
Socio dell\'Associazione italiana biblioteche nel dopoguerra, fece parte
dal 1953 al 1957 del Comitato regionale della [Sezione del Veneto
orientale](/aib/stor/sezioni/ven-or.htm).\
Lasciò la direzione della biblioteca alla fine del 1959 per l\'elezione
a coadiutore dell\'abate e per sostituirlo dopo breve tempo nel governo
dell\'Abbazia. Nominato ufficialmente abate di Praglia dal 1º maggio
1960, vi ricevette nel 1968 i partecipanti al Congresso nazionale
dell\'AIB tenuto quell\'anno a Venezia. Chiese di lasciare la carica
nell\'ottobre 1971, per dedicarsi agli studi e alla preghiera, e fu
sostituito da [Callisto Carpanese](carpanese.htm) che era stato per
molti anni suo collaboratore e poi successore in biblioteca.\
Pubblicò alcuni scritti di carattere teologico e curò un\'edizione di
sermoni di san Bernardo. Nel 1967 pubblicò su «Accademie e biblioteche
d\'Italia», insieme a Riccardo Quercia, un articolo su *Le biblioteche
annesse ai monumenti nazionali*.

Alberto Petrucciani

*P. d. Isidoro Tell, abate coadiutore di Praglia*. Abano Terme: Azienda
autonoma di cura, 1960. 46 p., con una fotografia.

*L\'Abbazia di Santa Maria di Praglia*, a cura di Callisto Carpanese,
Francesco Trolese. Milano: Silvana, 1985, p. 26, 186, 215.

Andrea Paoli. *\"Salviamo la creatura\": protezione e difesa delle
biblioteche italiane nella seconda guerra mondiale*, con saggi di
Giorgio de Gregori e Andrea Capaccioni. Roma: Associazione italiana
biblioteche, 2003, p. 43, 84.

Guglielmo Scannerini. *Note sulla biblioteca di Praglia tra Ottocento e
Novecento*. In: *Spes una in reditu: miscellanea di studi nel centenario
della ripresa della vita monastica a Praglia, 1904-2004*, a cura di
Francesco G. B. Trolese. Cesena: Badia di Santa Maria del Monte, 2006,
p. 507-571.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-05-29, ultimo aggiornamento 2022-09-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/tell.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
