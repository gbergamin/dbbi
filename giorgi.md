![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](giorgi.jpg){height="250"}

## Giorgi, Ignazio

(Roma 10 settembre 1849 -- Roma 24 giugno 1924)

Dopo gli studi classici si laureò in filosofia, nel 1866, presso il
seminario di Sant\'Apollinare a Roma. Passò poi all\'Università di Roma,
laureandosi in giurisprudenza nel 1870. Esercitò per qualche tempo
l\'avvocatura ma presto l\'interesse per la ricerca storica e
paleografica lo condusse ad abbandonare la professione.\
Entrò nelle biblioteche nell\'agosto 1878 con l\'incarico di supplente
straordinario, nel ruolo di assistente, alla Biblioteca nazionale
Vittorio Emanuele II di Roma, dove riprese la compilazione del catalogo
dei manoscritti, interrotta nel 1876 da Ugo Balzani.\
Nominato vicebibliotecario, per concorso, il 1º agosto 1879, nel
novembre 1880 venne trasferito alla Biblioteca universitaria di Pavia,
dove restò fino alla fine del 1881, quando rientrò alla Nazionale di
Roma per dedicarsi di nuovo ai manoscritti, in particolare quelli del
fondo Sessoriano.\
Nominato bibliotecario di 2ª classe nel gennaio 1886, nel 1889 venne
promosso prefetto della [Biblioteca nazionale di
Palermo](/aib/stor/teche/pa-cen.htm). Poi, nel luglio 1893,
approfittando del trasferimento di [Edoardo Alvisi](alvisi.htm) alla
Palatina di Parma, rinunciò al grado di prefetto per rientrare a Roma,
alla direzione della [Biblioteca
Casanatense](/aib/stor/teche/rm-cas.htm), incarico che conservò per
trent\'anni. Portò a termine, nel 1899, il progetto di Alvisi di dotare
la Biblioteca di un accesso indipendente e di una nuova sala di lettura,
riservando il salone monumentale a esposizioni e commemorazioni;
procedette inoltre a un\'organica collocazione del materiale per un
utilizzo più razionale degli spazi, alla sistemazione degli inventari e
a un impianto scientifico del catalogo dei manoscritti, e dotò la
biblioteca di due sale di consultazione, una riservata agli studiosi e
una al pubblico generico.\

Nel 1912 venne incaricato dal Ministero di stimare il valore della
Biblioteca Chigiana per un eventuale acquisto da parte dello Stato che
si concretizzò nel maggio 1918. Preparò quindi una relazione sul suo
ordinamento e una bozza di regolamento interno.\
Il 1º settembre 1920 fu nominato soprintendente bibliografico per
l\'Abruzzo e il Molise, con sede provvisoria presso la Casanatense. Fece
parte, inoltre, della commissione che mise a punto le *Regole per la
compilazione del catalogo alfabetico*, apparse nel 1922. Lasciò la
Biblioteca, per il collocamento a riposo, il 15 dicembre 1923.\
Fu tra i soci fondatori e primo segretario della Società romana di
storia patria (1876), segretario dell\'Istituto storico italiano
(1887-1888 e 1893-1924) e della Commissione leopardiana (1897-1907),
socio (corrispondente dal 1916 e nazionale dal 1921) dell\'Accademia dei
Lincei. Fu anche socio della Società bibliografica italiana dal 1897 al
1911.\
Libero docente di paleografia e diplomatica nell\'Università di Roma dal
1884, tra le sue pubblicazioni, per lo più dedicate alla storia
medievale, si segnala *Il regesto di Farfa* compilato da Gregorio di
Catino, pubblicato in collaborazione con Ugo Balzani in cinque volumi
tra il 1879 e il 1914.

Andrea Paoli

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 144.

\[*Notizia della morte*\]. «Bullettino dell\'Istituto storico italiano»,
43 (1925), p. 179.

Luigi De Gregori. *Ignazio Giorgi*. «Archivio della Società di storia
patria», 48 (1925), fasc. 1/4, p. 413-420, con elenco degli scritti.

Carlo Frati. *Dizionario bio-bibliografico dei bibliotecari e bibliofili
italiani dal secolo XIV al XIX*, raccolto e pubblicato da Albano
Sorbelli. Firenze: Olschki, 1933, p. 260.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 2. Firenze:
Sansoni, 1959, p. 129.

Cristina Misiti. *Ignazio Giorgi e il regolamento della Biblioteca
Chigiana*. «Accademie e biblioteche d\'Italia», 59 (1991), n. 3, p.
49-65.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 191.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 98-100 (voce di Giorgio De Gregori).

Paolo Vian. *[Giorgi,
Ignazio](http://www.treccani.it/enciclopedia/ignazio-giorgi_%28Dizionario-Biografico%29/)*.
In: *Dizionario biografico degli italiani*. Vol. 55. Roma: Istituto
della Enciclopedia italiana, 2000, p. 323-326.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 233-234.

Andrea Paoli. *Ignazio Giorgi*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 306-311, con ulteriori riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-08, ultimo aggiornamento 2023-01-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/giorgi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
