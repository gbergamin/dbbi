![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Barbera, Lydia

(Torino 4 novembre 1903 -- Roma 29 settembre 1988)
:::

Laureata in lingue e letterature straniere, probabilmente all\'Istituto
universitario orientale di Napoli, lavorò come impiegata alla
Confindustria, a Roma, dal 1935. Conseguì poi anche il diploma di
Biblioteconomia della Scuola vaticana.\
Nell\'immediato dopoguerra si occupò di assistenza ai reduci e ai
profughi e collaborò con la RAI.\
Dal 1948, per molti anni, diresse la Biblioteca della Confindustria.
Lasciò il lavoro probabilmente nel 1968, per limiti d\'età; nel 1966 la
Confindustria le aveva conferito una medaglia d\'oro (in
quell\'occasione è indicata anche come \"vedova Montanari\", ma
nell\'ambiente professionale risulta aver usato soltanto il suo cognome
di nascita).\
Socia dell\'Associazione italiana biblioteche dal 1955, prese parte
costantemente ai suoi congressi nazionali, presentando a quelli del
1956, 1957, 1961 e 1962 sue comunicazioni sul ruolo delle biblioteche
specializzate in ambito economico e industriale. Nel 1961 venne eletta
nel [Consiglio direttivo](/aib/stor/cariche60.htm), per la categoria dei
bibliotecari di biblioteche speciali, a seguito della rinuncia di [Bruno
Balbis](balbis.htm). Nel successivo rinnovo delle cariche sociali, nel
1964, fu eletta nel Collegio dei revisori dei conti, sempre per la
categoria delle biblioteche speciali, mentre tre anni dopo tornò a far
parte del Consiglio direttivo, per il triennio 1967-1969. Nelle elezioni
del 1969, infine, venne eletta come supplente nel [Collegio dei
probiviri](/aib/stor/cariche69.htm).\
Collaborò ad «Accademie e biblioteche d\'Italia» e al «Bollettino
d\'informazioni» dell\'AIB con vari articoli sulle biblioteche speciali.
Curò anche gli indici annuali del «Bollettino d\'informazioni» dal 1968
al 1973, insieme a Matilde Salimei, e nel 1976 vi pubblicò una
presentazione della donazione dei libri e delle carte di Adriano Tilgher
e Liliana Scalero alla Biblioteca nazionale di Roma. Collaborò anche a
«La parola e il libro» e a pubblicazioni bibliografiche di ambito
economico-sociale.

Alberto Petrucciani

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2010-07-31, ultimo aggiornamento 2021-01-31, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/barbera.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
