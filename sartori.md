![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](sartori.gif){height="250"}

## Sartori, Claudio

(Brescia 1º aprile 1913 -- Milano 11 marzo 1994)

Studiò al Liceo Arnaldo da Brescia, dove ebbe come compagno Vittorio
Sereni, e poi all\'Università di Pavia, dove fu ospite del Collegio
Ghislieri e si laureò in lettere nell\'ottobre 1934, con una tesi di
storia della musica, completando quindi la sua formazione
all\'Università di Strasburgo.\
Fu poi professore di ginnasio a Orzinuovi, vicebibliotecario dal 1939 al
1942 al Liceo musicale di Bologna e dal 1943 professore di lettere al
Conservatorio di Bologna.\
Mobilitato durante la guerra all\'Ufficio di censura del Ministero
dell\'interno, tornò a Brescia e sotto l\'occupazione tedesca fu
redattore dei giornali clandestini «Brescia libera» e poi, a Milano, «Il
ribelle», che diresse dopo l\'arresto di Teresio Olivelli. Si occupò
anche del servizio di assistenza ai carcerati e alle loro famiglie per
il Comando delle Fiamme Verdi e il CLNAI. Arrestato l\'8 febbraio 1945
dalla Gestapo, fu rinchiuso nel carcere di S. Vittore fino alla
Liberazione.\
Dopo la fine della guerra svolse anche attività giornalistica, a «Il
popolo» di Milano, poi come critico de «Il tempo» di Milano e direttore
per qualche tempo del settimanale «Democrazia» della Democrazia
Cristiana.\
Inquadrato nel dopoguerra come professore di materie letterarie nei
Conservatori di musica, e dal 1947 comandato alla Biblioteca del
Conservatorio di Milano, si dedicò soprattutto alla bibliografia
musicale e alla catalogazione dei fondi musicali nelle biblioteche
italiane.\
Nel 1951 fu tra i promotori dell\'Association internationale des
bibliothèques musicales (AIBM/IAML) e dal 1955 rappresentò il Gruppo
italiano nel suo Comitato esecutivo. Promosse e coordinò, inoltre, la
collaborazione italiana al RISM (*Répertoire international des sources
musicales*).\

Dal 1959 fu comandato alla Biblioteca nazionale Braidense di Milano,
dove diresse, con la collaborazione di Mariangela Donà, l\'Ufficio
ricerca fondi musicali, costituito nel 1965. Tenne anche due corsi negli
Stati Uniti, nel 1965 e 1969. Venne collocato a riposo nel 1981.\
Socio dell\'Associazione italiana biblioteche almeno dal 1954, prese
parte al suo XV Congresso nazionale, tenuto a Spoleto nel 1964.\
Autori di numerosi studi di musicologia, storia della musica e storia
della stampa musicale, collaborò a varie importanti opere di
consultazione, alla «Rivista musicale italiana» e ad altre riviste
specializzate italiane e straniere, a «La bibliofilia», al «Bollettino
d\'informazioni AIB» e ad «Accademie e biblioteche d\'Italia». Pubblicò
la *Bibliografia delle opere musicali stampate da Ottaviano Petrucci*
(Firenze 1948), la *Bibliografia della musica strumentale italiana
stampata in Italia fino al 1700* (Firenze 1952-1968), il *Dizionario
degli editori musicali italiani (tipografi, incisori, librai-editori)*
(Firenze 1958), il rifacimento -- insieme a François Lesure -- della
*Bibliografia della musica italiana vocale profana pubblicata dal 1500
al 1700* di Emil Vogel (Pomezia 1977, in 3 volumi) e i cataloghi dei
fondi musicali della Cappella musicale del Duomo di Milano (Milano
1957), della Biblioteca comunale di Assisi (Milano 1962) e dell\'Opera
pia Greggiati di Ostiglia (Milano 1983). L\'opera a cui più si dedicò
negli ultimi anni è il catalogo analitico de *I libretti italiani a
stampa dalle origini al 1800* (Cuneo 1990-1994).\
La sua biblioteca è stata acquisita dal Conservatorio di Milano, come
Dono Claudio Sartori - Gabriella Gentili Verona.

Alberto Petrucciani

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1388.

*Dizionario generale degli autori italiani contemporanei*. Firenze:
Vallecchi, 1974, p. 1227.

Claudio Sartori. *Dal carcere di S. Vittore, febbraio-aprile 1945*, a
cura di Dario Morelli. «Resistenza bresciana: rassegna di studi e
documenti», 12 (1981), p. 11-28.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 210 («Mi sono interessato
presso il Consiglio nazionale delle ricerche per far avere al maestro
Claudio Sartori contributi annuali per la catalogazione, che ha iniziato
a Milano con pochi collaboratori, dei fondi musicali posseduti dalle
biblioteche italiane. La sua aspirazione era di creare, alle dipendenze
dello Stato, un regolare ufficio per la catalogazione di tali fondi,
pubblici e privati; intendeva per questo appoggiarsi alla Biblioteca
Braidense o alla Soprintendenza bibliografica per la Lombardia; ma
sembrava che le rispettive direttrici non lo gradissero. Ci è costato
non poco realizzare il progetto. L\'ufficio si è ora formalmente
costituito presso la Biblioteca Nazionale milanese: svolgerà un prezioso
lavoro in un campo vastissimo di ricerche, finora trascurate»).

*Dizionario enciclopedico universale della musica e dei musicisti*,
diretto da Alberto Basso. *Le biografie*. Vol. 6: *Pic-Schl*. Torino:
UTET, 1988, p. 584.

Agostina Zecca Laterza. *Claudio Sartori (Brescia, 1-4-1913 -- Milano,
11-3-1994)*. «Rivista italiana di musicologia», 29 (1994), n. 1, p. 3-5.

Francesco Degrada. *La scomparsa di Claudio Sartori: un \"ribelle\"
schivo e severo*. «Amadeus», n. 55 (giu. 1994), p. 52-53.

Federica Riva. *E dopo Sartori?: considerazioni sulla catalogazione dei
libretti*. «Rivista italiana di musicologia», 31 (1996), n. 1, p.
91-118.

*Scritti in memoria di Claudio Sartori*, a cura di Mariangela Donà e
François Lesure. Lucca: Libreria musicale italiana, 1997. 189 p.: ill.,
1 ritratto. (Strumenti della ricerca musicale; 3). Contiene fra
l\'altro: F. Lesure, *Claudio Sartori († 1994)*, p. 11-13; *Scritti di
Claudio Sartori*, a cura di M. Donà, p. 15-21.

Maria Teresa Rosa Barezzani. *Per ricordare Claudio Sartori*.
«Commentari dell\'Ateneo di Brescia», 196 (1997), p. 239-251. Pubblicato
nel 2000.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 402 (che indica come data della morte il
12 marzo).

Pinuccia Carrer - Massimo Gentili-Tedeschi. *Claudio Sartori:
bibliography of a bibliographer*. «Fontes artis musicae», 64 (2017), n.
4, p. 367-383 (con altri riferimenti bibliografici).

Pinuccia Carrer - Massimo Gentili-Tedeschi. *[Sartori, Claudio Giulio
Maria](http://www.treccani.it/enciclopedia/claudio-giulio-maria-sartori_%28Dizionario-Biografico%29/)*.
In: *Dizionario biografico degli italiani*. Vol. 90. Roma: Istituto
della Enciclopedia italiana, 2017, p. 659-662.

Marino Pessina. *L\'esploratore e \"L\'avventura del violino\"*.
«Commentari dell\'Ateneo di Brescia», 212 (2013), p. 161-175. Pubblicato
nel 2018.

Mariella Sala - Massimo Gentili-Tedeschi - Pinuccia Carrer. *In silenzio
senza disturbare nessuno: Claudio Sartori, Brescia 1913-Milano 1994*.
Milano: IAML Italia, 2021. 453 p.: ill. Contiene: Mariella Sala, *La
giovinezza bresciana*, p. 15-77; Massimo Gentili-Tedeschi, *L\'avventura
del bibliografo*, p. 79-293; Pinuccia Carrer, *Claudio Sartori tra
musicologia e narrazione*, p. 295-406; *Interviste e apparati* (Mariella
Sala, *Intervista a Claudia Tosana*, p. 411-417; Massimo
Gentili-Tedeschi, *Intervista ad Agostina Zecca Laterza*, p. 419-423, e
*Intervista a Lorenzo Bianconi*, p. 425-431).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-08-30, ultimo aggiornamento 2023-01-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/sartori.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
