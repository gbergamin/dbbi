![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](viviani.jpg){height="250"}

## Viviani, Olindo

(Illasi VR 21 aprile 1911 -- Verona 27 giugno 1966)

Dopo gli studi liceali a Verona, all\'Istituto Don Mazza, conseguì la
laurea in lettere all\'Università di Padova, nell\'ottobre 1936, e poi
nel 1939 il perfezionamento in paleografia e diplomatica. Per alcuni
anni insegnò, non di ruolo, in varie scuole medie.\
Entrò nella Biblioteca civica di Verona come ordinatore, per concorso,
nel 1939, venendo promosso ordinatore principale nel 1940.\
Richiamato alle armi nel 1941, fu poi destinato al servizio informazioni
dello Stato Maggiore a Roma, come sottotenente, fino all\'armistizio.\
Nel dopoguerra collaborò alla ricostruzione della Biblioteca di Verona e
contribuì alle attività di diversi sodalizi culturali cittadini.\
Fu anche consigliere comunale di Illasi dal 1951 al 1954.\
Nel 1950 conseguì il perfezionamento in storia medievale presso la
Scuola storico-filologica delle Venezie, nel 1953 venne promosso
bibliotecario e dal 1958, con il pensionamento di [Vittorio
Fainelli](fainelli.htm) e la nomina di [Mario Carrara](carrara.htm),
vicedirettore della Biblioteca. Curò in particolare l\'amministrazione e
l\'aggiornamento del patrimonio librario.\
Socio dell\'Accademia di agricoltura, scienze e lettere di Verona
(corrispondente dal 1954, effettivo dal 1962), ne fu
segretario-bibliotecario dal 1962 (o 1963) alla morte adoperandosi per
la riorganizzazione e l\'ordinamento della biblioteca, e per qualche
tempo fu anche segretario dell\'Istituto per gli studi storici veronesi
\"Luigi Simeoni\". Pubblicò vari lavori di storia locale, soprattutto
ecclesiastica.\

Fece parte dell\'Associazione italiana biblioteche, almeno dal 1954, e
fu anche socio corrispondente della Deputazione di storia patria per le
Venezie (dal 1961).\
Le sue carte sono state donate nel 2005 all\'Accademia di agricoltura,
scienze e lettere di Verona.

Alberto Petrucciani

Mario Carrara. *Olindo Viviani*. (Ricordando). «Studi storici veronesi
Luigi Simeoni», 15 (1965), p. 291-292. Pubblicato nel 1967.

Gino Barbieri. *Olindo Viviani*. «Atti e memorie della Accademia di
agricoltura scienze e lettere di Verona», serie 6ª, 19 (1969), p. 21-28.
Con la *Bibliografia di Olindo Viviani*, p. 29-32.

Giuseppe Franco Viviani. *Archivisti e bibliotecari di Verona (sec.
XX)*. In: *Per Alberto Piazzi: scritti offerti nel 50º di sacerdozio*, a
cura di Carlo Albarello, Giuseppe Zivelonghi. Verona: Biblioteca
capitolare di Verona, 1998, p. 411-456: 451-453.

Giancarlo Volpato. *Viviani Olindo*. In: *Dizionario biografico dei
veronesi (secolo XX)*, a cura di Giuseppe Franco Viviani. \[Verona\]:
Fondazione Cassa di risparmio di Verona Vicenza Belluno e Ancona, 2006,
p. 867-868.

Camilla Bertani -- Sara Cocucci. *Il carteggio di Olindo Viviani presso
l\'Accademia di agricoltura, scienze e lettere di Verona*. In: *Un
futuro per il passato: patrimoni librari e archivistici da salvare e da
conservare*, a cura di Giancarlo Volpato e Federica Formiga. \[Verona\]:
Università degli studi di Verona, 2010, p. 107-171.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2013-01-17, ultimo aggiornamento 2022-08-23, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/viviani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
