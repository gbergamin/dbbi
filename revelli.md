![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](revelli.jpg){height="250"}

## Revelli, Carlo

(Torino 23 novembre 1926 -- Torino 23 novembre 2020)

Entrato giovanissimo nel 1944 nei ruoli dell\'amministrazione comunale
di Torino, prestò servizio per più di quarant\'anni nelle biblioteche
civiche.\
Nel 1948 si laureò in lettere all\'Università di Torino e conseguì poi
il diploma in paleografia, diplomatica e archivistica all\'Archivio di
Stato di Torino.\
Nel 1957 passò per concorso al ruolo di bibliotecario. Diresse le
Biblioteche civiche di Torino, come facente funzioni dal maggio 1972 e a
pieno titolo dal 1978, fino al collocamento a riposo nel luglio 1985.\
Negli anni della sua direzione prese vita il sistema delle biblioteche
di quartiere, con la creazione delle prime sedi, organizzate secondo
criteri omogenei e affiancate da un centro rete per l\'acquisizione e la
catalogazione dei documenti librari e audiovisivi. Dal 1977 al 1984
uscirono, a sua cura, i fascicoli delle «Pubblicazioni recenti pervenute
in biblioteca»; dal 1982 iniziò anche la partecipazione delle
biblioteche alle attività del Servizio bibliotecario nazionale.\
Socio dell\'Associazione italiana biblioteche dal 1951, socio d\'onore
dal 1988, fu attivo a livello sia locale sia nazionale. Negli anni
Settanta promosse la ricostituzione della [Sezione
Piemonte](/aib/stor/sezioni/pmn.htm), di cui fu presidente dal 1977 al
1984, vicepresidente dal 1988 al 1990 e ancora membro del CER dal 1991
al 1993. Membro del [Consiglio direttivo](/aib/stor/cariche75.htm)
dell\'Associazione dal 1978 al 1984, fece parte poi del Collegio dei
probiviri dal 2003 al 2004. Fu anche coordinatore della Commissione
nazionale di studio sulla catalogazione dal 1984 al 1988, curatore della
rubrica della *Letteratura professionale italiana* nel «Bollettino
d\'informazioni AIB» dal 1989 al 1992 e membro della prima Commissione
per l\'Albo professionale italiano dei bibliotecari (1998-2002).\
Con gli anni Sessanta iniziò una folta produzione di scritti
professionali sulle principali riviste del settore, con larga presenza
nel «Bollettino d\'informazioni AIB» e poi in «Biblioteche oggi», e la
pubblicazione dei volumi *Il catalogo per soggetti* (Roma: Bizzarri,
1970; poi Firenze: Le lettere, 2011) e *Il catalogo* (Milano: Editrice
bibliografica, 1996). Il suo spiccato interesse per la letteratura
professionale straniera prese forma in varie recensioni di opere non
ancora tradotte in italiano e diede vita alla rubrica *Osservatorio
internazionale*, pubblicata in «Biblioteche oggi» dal 1993 al 2014, con
ampie sintesi tematiche dei contributi più interessanti provenienti da
altri paesi. Della direzione della stessa rivista fece parte fin dal
1988.\

Membro della Commissione che elaborò le *Regole italiane di
catalogazione per autori*, fu poi membro del Gruppo di studio CNR
sull\'indicizzazione per soggetto per il Servizio bibliotecario
nazionale e diede la sua consulenza per la stesura delle *Regole
italiane di catalogazione* del 2009.\
Non secondario fu il suo impegno nel campo della formazione, in corsi
locali organizzati in tutta Italia e nelle università di Torino e di
Udine, in cui tenne insegnamenti di biblioteconomia a contratto.

Giulia Visintin

Carlo Revelli. *La biblioteca come teoria e come pratica: antologia di
scritti*, a cura delle Biblioteche civiche torinesi. Milano: Editrice
bibliografica, 2006. 332 p. (Bibliografia e biblioteconomia. I segni;
1). Contiene anche: Paolo Messina, *Carlo Revelli o del fare scuola
lavorando*, p. 9-11; Mauro Guerrini, *Buon compleanno, caro Carlo!*, p.
13-18; *Bibliografia degli scritti di Carlo Revelli*, p. 19-54.

David Bade. *Carlo Revelli on the (non) autonomy of cataloging*.
«Cataloging & classification quarterly», 48 (2010), n. 8, p. 743-756.

*Dedicato a Carlo Revelli*. «Biblioteche oggi», 39 (2021), n. 1, p.
6-17, con tre fotografie. Contiene: Massimo Belotti, *Una guida per
amico*, p. 6-7; Paolo Messina, *Una vita intera da bibliotecario*, p.
8-10; Mauro Guerrini, *Carlo Revelli e i suoi studi sulla soggettazione
e la catalogazione*, p. 11-17.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2021-06-06, ultimo aggiornamento 2022-12-04, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/revelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
