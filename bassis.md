![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

\

## Bassi, Stelio

(Forlì 7 agosto 1914 -- Torino 9 novembre 1990)
:::

Laureato in lettere all\'Università di Bologna nel novembre 1936, con
una tesi di storia romana, e poi diplomato in biblioteconomia e
archivistica all\'Università di Bologna, presidente del Circolo di
cultura fascista di Imola, fu incaricato della reggenza della Biblioteca
comunale di Imola nel maggio 1938, al pensionamento di [Romeo
Galli](galli.htm), e ne mantenne la direzione -- che comprendeva anche
gli Archivi, la Pinacoteca e i Musei -- fino al marzo 1939. In
precedenza, nel 1937-1938, aveva insegnato come supplente nelle scuole
medie.\
Entrò per concorso dal 1º luglio 1940 nelle biblioteche governative come
bibliotecario aggiunto, destinato alla Marucelliana di Firenze, ma dal
dicembre 1939 alla fine della guerra fu quasi sempre sotto le armi
(prendendo parte a quanto pare alla campagna d\'Africa, come
volontario).\
Nel maggio 1945 venne promosso bibliotecario e nel 1946 venne trasferito
dalla Biblioteca Marucelliana alla [Biblioteca governativa di
Cremona](/aib/stor/teche/cr-sta.htm) per assumerne la direzione, che
tenne fino al 1957. Nel maggio 1950 venne promosso bibliotecario di
prima classe e nello stesso anno avviò una rete di prestito sul
territorio che costituì poi l\'esempio ispiratore del Servizio nazionale
di lettura.\
Nell\'estate del 1957 passò alla direzione della [Biblioteca nazionale
di Torino](/aib/stor/teche/to-naz.htm), che mantenne fino al 1977. Nel
frattempo venne promosso direttore di terza classe (dicembre 1960),
raggiunse nel luglio 1965 la prima classe e fu poi inquadrato nella
qualifica di dirigente superiore. A Torino seguì la progettazione e la
costruzione della nuova sede della Biblioteca, aperta il 15 ottobre
1973, curando la sua riorganizzazione e il suo trasferimento.\
Socio dell\'AIB dalla sua rifondazione democratica, nell\'immediato
dopoguerra, segretario dell\'Assemblea tenuta a Palermo nel 1948 per
l\'approvazione del nuovo Statuto, partecipò assiduamente alle sue
attività e ai suoi congressi.\
Fu inoltre professore incaricato di Paleografia latina e di Bibliologia
e storia della tradizione manoscritta nella Scuola di paleografia
musicale di Cremona e docente nei corsi di preparazione per le
biblioteche popolari e scolastiche, per i quali pubblicò un manuale
(*Lezioni di bibliologia*, Torino: Giappichelli, 1958, limitato al primo
volume *Bibliologia tecnica*).\
Autore già ad Imola di un catalogo degli incunaboli della Biblioteca
comunale, pubblicato ne «L\'Archiginnasio» (1939), avviò a Cremona una
collana di opere paleografiche, «Instituta et monumenta», in cui
pubblicò una raccolta di facsimili (*Monumenta Italiae graphica*,
Cremona: Cremona nuova, 1956-1957); a Torino promosse la pubblicazione
dei cataloghi dei manoscritti orientali (Roma: Istituto poligrafico
dello Stato, 1974) e dei manoscritti miniati latini (Torino: Officine
grafiche G. Molfese, 1980) della Biblioteca nazionale. Pubblicò inoltre
vari contributi biblioteconomici e bibliografici, relativi soprattutto
alla Biblioteca nazionale di Torino o al libro manoscritto e a stampa,
su «Accademie e biblioteche d\'Italia», sul «Bollettino d\'informazioni»
dell\'Associazione italiana biblioteche e in altri periodici.

Alberto Petrucciani

*Chi è?: dizionario biografico degli italiani d\'oggi*, 5ª ed., Roma:
Filippo Scarano, 1948, p. 73; 6ª ed., ivi, 1957, p. 51; 7ª ed., ivi,
1961, p. 61.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 117-118.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-04-25, ultimo aggiornamento 2021-01-24, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/bassis.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
