![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](cerulli.jpg)

## Cerulli, Emidio

(Giulianova TE 16 settembre 1912 -- Santa Marinella RM 10 luglio 1994)

Conseguì la laurea in lettere all\'Università di Firenze e a partire
dall\'anno scolastico 1934/35 si dedicò all\'insegnamento, come
supplente, negli istituti medi governativi. Dopo il servizio militare
(1935-1937) collaborò, nel 1938-1940, al Centro nazionale di studi sul
Rinascimento, al fianco di Giovanni Papini.\
Allo scoppio della Seconda guerra mondiale fu richiamato alle armi e
prestò servizio come ufficiale di cavalleria dal giugno 1940 al giugno
1944, ottenendo la croce al merito di guerra.\
Il suo percorso nelle biblioteche governative incominciò alla Biblioteca
universitaria di Bologna dove operò come avventizio di 2ª categoria dal
1º maggio 1947. Superato il concorso di accesso alla carriera direttiva
riservato ai reduci, fu nominato vicebibliotecario dal 16 maggio 1949 e
assegnato alla Biblioteca nazionale centrale di Roma. Nel febbraio 1952
fu promosso bibliotecario di 2ª classe e nel febbraio 1954 di 1ª classe.
La passione per il libro antico e la sua grande competenza lo portarono
a partecipare alla compilazione dell\'*Indice generale degli incunaboli
delle biblioteche italiane*, come collaboratore dal III volume (Roma
1954) e curatore, affiancando [Enrichetta Valenziani](valenziani.htm),
del IV (1965) e del V (1972).\
Apprezzato per la fermezza del carattere e la lucidità del giudizio
sostenuta da finissima sensibilità psicologica, nel gennaio 1963 la
direttrice della della [Biblioteca nazionale centrale di
Roma](/aib/stor/teche/rm-naz.htm), [Laura De Felice Olivieri
Sangiacomo](olivieri.htm), gli conferì l\'incarico della vicedirezione,
che mantenne fino alla nomina a direttore (1º novembre 1968). Nel
febbraio 1966 era stato promosso direttore di biblioteca di prima
classe.\
Eletto nel Consiglio superiore delle accademie e biblioteche dal 1966 al
1970, nel gennaio 1970 ebbe la nomina per il quadriennio 1970-1973.\
Andò in pensione anticipatamente, su sua richiesta, dal 1º luglio 1973,
usufruendo della legge sull\'esodo volontario.\

Dotato di temperamento romantico, trasse ispirazione dai bibliotecari
della vecchia scuola, tra i quali [Domenico Gnoli](gnolid.htm), per il
quale nutriva un\'ammirazione sconfinata. I suoi interessi in campo
letterario lo spronarono a intraprendere originali iniziative
finalizzate all\'incremento del patrimonio librario: a lui si deve il
progetto di costituire nella Nazionale romana una sorta di archivio
della letteratura contemporanea invitando poeti, scrittori, saggisti, a
depositarvi le proprie carte e avviando una politica mirata di
acquisizione di fondi novecenteschi destinata a durare a lungo.\
Socio dell\'Associazione italiana biblioteche dal 1952, per qualche
anno, collaborò occasionalmente ad «Accademie e biblioteche d\'Italia»,
al «Bollettino AIB», all\'«Almanacco dei bibliotecari italiani» e alla
«Nuova antologia», con contributi storici o di attualità.

Angela Adriana Cavarra

*Chi è d\'Abruzzo: anno 1966*, a cura di Roberto Simari. Sulmona:
D\'Amato, 1966, p. 43.

Francesco Barberi. *Schede di un bibliotecario (1933-1975)*. Roma:
Associazione italiana biblioteche, 1984, p. 231, 234, 236, 249, 258,
259.

Angela Adriana Cavarra. *Il trasferimento e la riorganizzazione della
Biblioteca nazionale al Castro Pretorio*. In: *La grande biblioteca
d\'Italia: bibliotecari, architetti e artisti all\'opera (1975-2015)*, a
cura di Andrea De Pasquale. \[Roma\]: Biblioteca nazionale centrale di
Roma, 2016, p. 185-216: ill..

Eleonora Cardinale. *Il direttore scrive agli scrittori: un archivio
della letteratura italiana contemporanea per la nuova Biblioteca
nazionale*. In: *La grande biblioteca d\'Italia: bibliotecari,
architetti e artisti all\'opera (1975-2015)*, a cura di Andrea De
Pasquale. \[Roma\]: Biblioteca nazionale centrale di Roma, 2016, p.
217-230: ill.

Andrea De Pasquale. *Il lauro dimezzato*. Roma: Gangemi, 2020, p.
281-309.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2022-08-23, ultimo aggiornamento 2022-08-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/cerulli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
