![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](falangola.jpg){height="250"}

## Falangola, Ornella

(Napoli 12 gennaio 1952 -- Napoli 5 gennaio 2011)

Laureata in lettere all\'Università di Napoli \"Federico II\" nel 1978,
con una tesi in Sociologia della letteratura su Pier Paolo Pasolini,
della sua formazione semiologica ha lasciato ampia testimonianza in
numerosi articoli su riviste specialistiche, da «MicroMega» a
«Sociologia della letteratura», da «Letteratura italiana contemporanea»
ai «Quaderni del Circolo semiologico siciliano».\
Entrata nel mondo delle biblioteche nel 1980 tramite una cooperativa
sorta per effetto della legge sull\'occupazione giovanile (n. 285/1977)
e inquadrata nel ruolo dei bibliotecari del Ministero per i beni
culturali e ambientali nel giugno 1985, è stata tra i più stimati
professionisti nelle biblioteche pubbliche statali e tra i più validi
studiosi di biblioteconomia, approfondendo prevalentemente i settori
delle nuove tecnologie digitali e del management delle biblioteche.\
Da funzionario dapprima, e dal 2008 come direttore della Biblioteca
universitaria di Napoli, coerentemente con i suoi interessi
scientifico-professionali, ha indirizzato il suo impegno progettuale e
organizzativo principalmente a modernizzare i servizi della biblioteca,
investendo sulle opportunità offerte dall\'universo digitale quale
acceleratore della conoscenza e contesto privilegiato per lo sviluppo
della creatività. Alla sua lungimirante visione la Biblioteca deve la
nascita, il coordinamento e lo sviluppo di alcuni servizi evoluti, dal
*reference* alla *user education*, alla fornitura di documenti in
ambiente digitale. Nelle vesti di bibliotecaria e di direttore, ha
affrontato la molteplicità di problemi e le ricadute sul servizio che
l\'impatto con il digitale poneva in quegli anni (risorse *offline* e
*online*, fruizione e conservazione a lungo termine, norme sul
*copyright*, *refreshing*, rapporti tra tecnologie digitali e altre
forme di riproduzione multimediale) riuscendo a coniugare notevoli doti
gestionali con una innovativa formazione biblioteconomica.\
Referente della Biblioteca universitaria per i progetti nazionali e
comunitari fin dagli anni Novanta, è stata coordinatrice del sito web in
un periodo in cui non solo erano *in nuce* tanti supporti tecnici che
avrebbero semplificato il lavoro negli anni a venire, ma soprattutto
stavano ancora prendendo forma i nuovi paradigmi linguistici e di
comunicazione propri della rete.\

Contiguo a queste esperienze è stato l\'incarico di responsabile della
comunicazione e addetto stampa per la Biblioteca. Ha collaborato alle
diverse attività espositive e di promozione della lettura
dell\'istituto, tra le quali *Navigare, leggere, chiacchierare\... Gli
scenari della biblioteca: dalla lettura alla navigazione telematica*
(1997), un ciclo di attività di promozione dei servizi evoluti destinato
agli studenti delle scuole secondarie e al cittadino, e *Un libro
per\... Iniziative di promozione della lettura* (2006).\
Socia dell\'Associazione italiana biblioteche dal 1987, ha fatto parte
del Comitato esecutivo regionale della [Sezione
Campania](https://www.aib.it/aib/sezioni/cam/sezione.htm) per il
triennio 1997-2000 ed è stata poi eletta presidente della Sezione per il
triennio 2000-2003. A livello nazionale è stata membro del [Collegio
sindacale](/aib/stor/cariche91.htm) (2003-2004) e del Gruppo di studio
sulle Biblioteche digitali. Nel 1997 ha collaborato all\'organizzazione
a Napoli del 43º Congresso dell\'AIB e ne ha poi curato gli atti con
Maria Cristina Di Martino (*La biblioteca fra legislazione e diritti del
cittadino: atti del XLIII Congresso nazionale dell\'Associazione
italiana biblioteche, Napoli, 29-30-31 ottobre 1997*, Roma: AIB, 1999).\
Particolarmente intenso è stato il suo impegno nell\'attività di
formazione e aggiornamento professionale in cui colleghi e allievi hanno
avuto modo di apprezzarla per le sue competenze scientifiche, la
serietà, l\'impegno, il calore umano. Gli interventi di formazione e
aggiornamento professionale si sono incentrati prevalentemente sui
diversi e complementari aspetti della biblioteca digitale, dalla
catalogazione delle risorse elettroniche all\'organizzazione e gestione
delle sale multimediali, alle problematiche legate al *copyright* in
ambiente digitale, all\'*e-learning*. Ha svolto attività didattica e di
consulenza per enti locali, MiBACT, MIUR, aziende private. Costante ed
entusiasta il suo coinvolgimento da docente nell\'ambito dei diversi
interventi progettuali e formativi promossi, in particolare, dall\'AIB e
dal MiBACT: dal modulo *La mediateca* e dal training didattico in
*Gestione amministrativa del patrimonio e catalogazione in SBN*
nell\'ambito del Piano d\'azione Mediateca 2000 (1998), all\'attività
formativa e di tutorato per i progetti comunitari CREMISI e ABSIDE, a
quella di docente di *Biblioteche digitali* per il progetto Centri
e-learning. Ha inoltre tenuto gli insegnamenti di Informatica per le
biblioteche e Teorie e tecniche della catalogazione e della
classificazione nell\'ambito del Master Biblioteconomia, archivistica e
metodologia della ricerca dell\'Università di Napoli \"Federico II\"
negli anni accademici 2005/06, 2006/07 e 2008/09.\
Numerosi e accattivanti erano i suoi interventi in convegni, seminari e
tavole rotonde, in cui ha sempre dimostrato la sua straordinaria
capacità, per carattere e per formazione, di analizzare il presente alla
luce dei cambiamenti strutturali che si prefiguravano nel sistema
biblioteca, di leggere insieme presente e futuro. La stessa capacità di
lavorare sul presente, ma in sintonia con il futuro, si percepisce nei
suoi contributi teorici, prevalentemente incentrati sui suoi interessi
scientifici e professionali; diversi suoi interventi si leggono in «AIB
notizie» e nelle pubblicazioni della Biblioteca universitaria di Napoli.
Nell\'ambito del progetto d\'iniziativa comunitaria CREMISI (1998/99) ha
redatto i moduli didattici *Il bibliotecario di Internet* e *Il
bibliotecario del multimediale*, per il progetto Equal ABSIDE un *Indice
dinamico dei contenuti formativi per la piattaforma e-learning*.\
Le è stata intitolata la Sala convegni della Biblioteca universitaria di
Napoli.

Maria Cristina Di Martino

[*Ornella
Falangola*](http://www.bibliotecauniversitarianapoli.beniculturali.it/index.php?it/179/ornella-falangola),
nel sito della [Biblioteca universitaria di
Napoli](http://www.bibliotecauniversitarianapoli.beniculturali.it).

Mauro Guerrini. [*Ornella Falangola*](/aib/editoria/n23/0110.htm3). (In
ricordo di\...). «AIB notizie», 23 (2011), n. 1, p. 18, con una
fotografia.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2011-01-22, ultimo aggiornamento 2022-07-25, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/falangola.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
