![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Benedetti, Vittorio

(Modena 10 giugno 1860 -- ? )
:::

Ragioniere, entrò nella carriera delle biblioteche governative il 1º
aprile 1887, come distributore ma con la funzione di ragioniere economo,
alla Biblioteca nazionale centrale di Firenze. Nel novembre 1893 gli
venne riconosciuta la funzione di ragioniere economo di prima classe e
dal febbraio 1896 venne promosso ordinatore/distributore di prima
classe, allora la qualifica più elevata per il personale non laureato.\
Nel 1897, probabilmente per sollecitazione di [Desiderio
Chilovi](/aib/editoria/dbbi20/chilovi.htm) di cui era tra i più stretti
e fidati collaboratori, curò la prima traduzione italiana ufficiale
della Classificazione decimale (Melvil Dewey, *Classificazione decimale:
tavole generali ridotte, adottate dall\'Istituto internazionale di
bibliografia di Bruxelles*, Firenze: Barbera, 1897).\
Dal marzo 1901 venne trasferito alla Biblioteca universitaria
Alessandrina di Roma e poi, nel dicembre 1913, alla Biblioteca nazionale
Vittorio Emanuele II.\
Alla Nazionale di Roma curò l\'Ufficio degli scambi internazionali, di
cui fu responsabile fino a giugno 1926, svolgendo un\'attività molto
apprezzata all\'estero. Con la riforma del 1919 venne inquadrato nella
qualifica di coadiutore, nel dicembre 1923 promosso coadiutore
principale e con la nuova riforma degli organici (1926) inquadrato nella
carriera di concetto, come ordinatore principale, dal giugno 1926.\
Alla direzione dell\'Ufficio venne poi preposto per qualche tempo, con
la costituzione della Direzione generale delle accademie e biblioteche e
il successivo spostamento presso di essa dell\'Ufficio (agosto 1927), un
bibliotecario della carriera direttiva, ma Benedetti tornò a lavorarvi
almeno dal 1929, venendo distaccato per questo scopo al Ministero, e ne
riassunse poco dopo la responsabilità.\
Venne collocato a riposo con il 1º luglio 1933.\
Socio dell\'Associazione italiana biblioteche dalla sua fondazione
(1930), prese parte al suo primo Congresso nazionale (1931), ma non
risulta più negli elenchi degli iscritti a partire dal 1934.

Alberto Petrucciani

Elisa Grignani. *\"\... nella sua forma presente non è accettabile\": la
Classificazione decimale Dewey nel dibattito italiano di fine
Ottocento*. «La bibliofilia», 92 (1990), n. 3, p. 283-310: 298-299.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2005-03-30, ultimo aggiornamento 2021-07-30, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/benedetti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
