![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](fantini.jpg){height="250"}

## Fantini Saraceni, Bianca

(Roma 22 maggio 1890 -- Padova 21 gennaio 1975)

Nata Saraceni, nell\'ottobre 1918, avendo perduto il marito in guerra,
fu assunta come avventizia alla Biblioteca nazionale centrale di Roma.\
Dopo il conseguimento della laurea in lettere, nel 1922 all\'Università
di Roma con una tesi su *Gli avvenimenti storici di Roma (1846-48) nella
poesia popolare*, poté passare, dall\'aprile 1925, nei ruoli organici
della prima categoria del personale delle biblioteche governative,
restando a prestare servizio nella stessa biblioteca, come bibliotecaria
aggiunta e dal maggio 1931 bibliotecaria. Qui, nelle sue nuove funzioni,
si mise subito in luce per l\'ottima preparazione culturale e per la
diligenza e la competenza dimostrate nel lavoro affidatole, che fu
quello di adeguamento delle schede del catalogo alle *Regole per la
compilazione del catalogo alfabetico*, emanate dal Ministero della
pubblica istruzione nel 1921. Preziosa fu anche la sua collaborazione
all\'organizzazione e al funzionamento del Centro nazionale di
informazioni bibliografiche, istituito presso la Biblioteca nazionale di
Roma nel 1931.\
Nel gennaio 1936 fu promossa bibliotecario capo.\
Nel novembre 1937 fu nominata direttrice della [Biblioteca universitaria
di Padova](/aib/stor/teche/pd-uni.htm). Fu promossa direttore di
biblioteca di 2ª classe nel febbraio 1942, di 1ª classe nel giugno 1948
e, dopo la riforma delle carriere, ancora di 1ª classe nel gennaio 1955.
A Padova organizzò anche i corsi di preparazione per le biblioteche
popolari e scolastiche.\
Nel dicembre 1956 lasciò la direzione della Biblioteca universitaria per
il trasferimento alla Biblioteca nazionale centrale di Roma e poco dopo
fu collocata a riposo.\
Socia dell\'Associazione italiana biblioteche dalla sua costituzione nel
1930, aderì alla sua rifondazione nel 1947 e promosse nel 1949 la
formazione della [Sezione del Veneto
orientale](/aib/stor/sezioni/ven-or.htm), di cui fu presidente fino al
1953 (e, in questa veste, anche membro del [Consiglio
direttivo](/aib/stor/cariche51.htm) dal 1951) e poi vicepresidente fino
al 1957.\
Pubblicò un ampio studio sulla stampa a Padova nel Cinquecento nella
miscellanea in onore di Luigi Ferrari (Firenze: Olschki, 1951) e
collaborò ad «Accademie e biblioteche d\'Italia».

Giorgio De Gregori

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 833.

*Panorama biografico degli italiani d\'oggi*, a cura di Gennaro Vaccaro.
Roma: Curcio, 1956, p. 1386.

Nella Santovito Vichi. *Bianca Saraceni Fantini*. (Maestri e amici).
«Accademie e biblioteche d\'Italia», 43 (1975), n. 5/6, p. 449.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 80-81 (voce di Giorgio De Gregori).

Immagine tratta dall\'*Album dei direttori* conservato presso la
direzione della Biblioteca universitaria di Padova.\
Si ringrazia vivamente il dott. Ilario Ruocco.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-01, ultimo aggiornamento 2023-01-11, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/fantini.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
