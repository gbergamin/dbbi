![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ceriani.jpg){height="250"}

## Ceriani, Antonio Maria

(Uboldo VA 2 maggio 1828 -- Milano 2 marzo 1907)

Ordinato sacerdote nel giugno 1852, dopo gli studi nei seminari di Monza
e di Milano, insegnò per qualche anno in collegi religiosi.\
Nell\'agosto 1855 fu nominato custode del catalogo alla Biblioteca
Ambrosiana, dal maggio 1857 divenne dottore dell\'Ambrosiana e poi
prefetto dal febbraio 1870 alla morte.\
Studioso di lingue orientali, paleografo e storico della liturgia, fu
inoltre dal 1855 professore di lingue orientali nel Seminario teologico
di Milano e dal 1872 al 1905 professore incaricato di paleografia greca
e latina all\'Accademia scientifico-letteraria di Milano.\
Si dedicò dapprima agli studi siriaco-orientalistici, curando
l\'impianto dei «Monumenta sacra et profana», tratti in buona parte dai
codici inediti siriaci, greci e latini dell\'Ambrosiana, il cui primo
fascicolo uscì a Milano nel 1861. Nei «Monumenta» -- che in origine
dovevano essere opera del collegio dei dottori, ma ben presto divennero
opera sua -- pubblicò fra l\'altro l\'edizione del codice della Bibbia
siro-esaplare e della Bibbia siro-peshitta. Si occupò poi della storia
della liturgia e pubblicò la nuova edizione del *Messale ambrosiano*
fondata su numerosi manoscritti dei secoli IX-XII e, insieme con
[Achille Ratti](ratti.htm), futuro papa Pio XI, i *Frammenti
antichissimi dell\'Iliade di Omero dipinta* (Milano: Hoepli, 1905).\
Fu anche membro dell\'Istituto lombardo (corrispondente dal 1861,
effettivo dal 1862) e della Società storica lombarda e nel gennaio 1903
venne nominato nella Pontificia Commissione Biblica. Nel 1897 fece parte
della Commissione costituita dalla Società bibliografica italiana per lo
studio della classificazione bibliografica decimale e del repertorio
bibliografico universale e ne approvò le conclusioni, pur non avendo
potuto partecipare personalmente ai lavori, ma non compare mai negli
elenchi dei soci.\
La sua biblioteca è conservata nell\'Ambrosiana.

Simonetta Buttò

*Necrologio*. «La bibliofilia», 8 (1907), n. 10/11, p. 440.

*Necrologio*. «Rivista storico-critica delle scienze teologiche», 3
(1907), n. 3, p. 246.

*Chi è?: annuario biografico italiano\...* compilato a cura di Guido
Biagi. Roma: Romagna e C., 1908, p. 66.

*Miscellanea Ceriani: raccolta di scritti originali per onorare la
memoria di m.r Antonio Maria Ceriani*. Milano: Hoepli, 1910. 810 p., con
una fotografia. Contiene: *Date principali della vita di monsignor
Antonio Maria Ceriani*, p. XI-XII; *Opere a stampa di monsignor Antonio
Maria Ceriani*, p. XIII-XVI.

Domenico Bassi. *Nel III centenario della Biblioteca Ambrosiana, MDCIX-8
dicembre-MCMIX. Miscellanea Ceriani. Raccolta di scritti originali per
onorare la memoria di m.r Antonio Maria Ceriani, prefetto della
Biblioteca Ambrosiana. Milano: Hoepli, 1910\...* «Rivista di filologia e
di istruzione classica», 38 (1910), n. 2, p. 264-267 (ricordo di
monsignor Ceriani e recensione della miscellanea).

Giuseppe Fumagalli. *La bibliografia*. Roma: Fondazione Leonardo per la
cultura italiana, 1923, p. XIX-XX.

*Commemorazione di Antonio Ceriani*. «Accademie e biblioteche
d\'Italia», 2 (1928/29), n. 4/5, p. 130-131.

*Commemorazione di Antonio Ceriani*. «La bibliofilia», 31 (1929), n.
6/7, p. 274-275.

*Antonio Maria Ceriani commemorato nel primo centenario della nascita,
da Giovanni Galbiati, Carlo Oreste Zuretti e Giuseppe Furlani*,
premessovi un discorso di msgr. Achille Ratti (Pio XI). Milano: presso
la Biblioteca Ambrosiana, 1929. 87 p.: tav.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 155-156.

Enrico \[*ma* Giovanni\] Galbiati. *Antonio Maria Ceriani prefetto
dell'Ambrosiana (2.5.1828-2.3.1907)*. «Almanacco dei bibliotecari
italiani», 1957, p. 44-50, con una fotografia e un disegno.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 1. Firenze:
Sansoni antiquariato, 1957, p. 246.

Fausto Parente. *[Ceriani, Antonio
Maria](http://www.treccani.it/enciclopedia/antonio-maria-ceriani_(Dizionario_Biografico)/)*.
In: *Dizionario biografico degli italiani*. Vol. 23. Roma: Istituto
della Enciclopedia italiana, 1979, p. 737-743 (con ulteriori riferimenti
bibliografici).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 62, 78, 79.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 58-59 (voce di Simonetta Buttò).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 130.

*Carteggio Ceriani-Mercati, 1893-1907*, introduzione, edizione e
annotazioni a cura di Cesare Pasini, con la collaborazione di Massimo
Rodella. Città del Vaticano: Biblioteca apostolica vaticana, 2019. 315
p.: tav. (Studi e testi; 531).

Immagine tratta dall\'*Almanacco dei bibliotecari italiani*, per gentile
concessione della casa editrice Fratelli Palombi di Roma.

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-04-26, ultimo aggiornamento 2021-05-14, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ceriani.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
