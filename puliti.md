![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Puliti, Giulio

(Firenze 17 aprile 1859 -- Catania 3 giugno 1904)
:::

Conseguita la licenza in scienze fisiche e naturali all\'Istituto di
studi superiori di Firenze nel 1880 e poi la laurea in chimica, fu
assistente al gabinetto di chimica generale all\'Università di Modena
dal novembre 1882 al settembre 1884 e nel giugno 1884 ottenne anche la
libera docenza per la materia.\
Entrò nella carriera delle biblioteche governative dal 1º luglio 1888,
alla Biblioteca nazionale centrale di Firenze, come sottobibliotecario
di prima classe, avendo superato nel novembre 1887 da esterno l\'esame
di idoneità all\'ufficio di bibliotecario. Alla Biblioteca, per
l\'Archivio della letteratura italiana, donò poi le lettere del nonno
materno Donato Brillandi, segretario al Ministero degli esteri sotto il
granduca Leopoldo II.\
Nel giugno 1890 venne promosso bibliotecario e poi dal 1º marzo 1893
trasferito alla Biblioteca nazionale Braidense di Milano, dove fu il più
stretto collaboratore di [Martini](martini.htm) e poi di
[Fumagalli](fumagalli.htm). Nel 1894 tenne la prolusione del Corso di
bibliografia pratica organizzato dalla Braidense per iniziativa del
Fumagalli e rivolto particolarmente alla formazione dei librai.\
Nell\'aprile 1901 venne trasferito alla direzione della [Biblioteca
universitaria di Catania](/aib/stor/teche/ct-uni.htm), a cui diede un
notevole impulso guadagnandosi l\'apprezzamento delle autorità
accademiche e degli studiosi.\
Si impegnò pure nell\'avvio dell\'attività della Società di storia
patria per la Sicilia orientale, costituita nel 1903, e ricoprì
l\'incarico di cassiere dall\'aprile 1904.\
Si tolse la vita a seguito delle polemiche insorte riguardo alla
ricostruzione della Biblioteca comunale di Caltagirone, distrutta in un
incendio nel febbraio del 1901, e al concorso per il posto di
bibliotecario, vicende in cui era coinvolto in quanto consulente tecnico
dal febbraio 1902 della commissione istituita dal Comune.\
Fu socio della Società bibliografica italiana dal 1897 e partecipò
attivamente alla sua vita facendo parte fra l\'altro, nel 1897, della
Commissione per lo studio della classificazione decimale e del
repertorio bibliografico universale. Alla III Riunione bibliografica,
svoltasi a Genova nel 1899, tenne una relazione poi pubblicata nel
«Bollettino». Partecipò al dibattito professionale anche con interventi
sui problemi della catalogazione per autori e sul prestito.\
Tradusse e curò il primo volume (dall\'antichità al Rinascimento)
dell\'edizione italiana del *Breve compendio di storia delle
matematiche* di W.W.R. Ball, diretta da Gino Loria per Zanichelli (1903,
2ª ed. 1927), e pubblicò in una collana di divulgazione una *Storia
dell\'Africa australe* (Milano: Paolo Carrara, 1902). Collaborò alla
rivista «Emporium» e a giornali milanesi.

Alberto Petrucciani

\[*Necrologio*\]. «Bollettino delle pubblicazioni italiane ricevute per
diritto di stampa dalla Biblioteca nazionale centrale di Firenze», n. 42
(giu. 1904), p. xxij-xxiij.

\[*Necrologio*\]. «Rivista delle biblioteche», 15 (1904), n. 5, p. 84.

*Atti della Società*. «Archivio storico per la Sicilia orientale», 1
(1904), n. 1, p. 158-159 (riporta il breve discorso commemorativo tenuto
dal vicepresidente V. Casagrandi nella seduta del Consiglio direttivo
del 19 giugno 1904).

Giuseppe Fumagalli. *La bibliografia*. Roma: Fondazione Leonardo per la
cultura italiana, 1923, p. LXXXVII (che lo dice morto il 4 giugno).

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 103.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 62, 77, 79, 91, 100,
103, 104, 114, 117, 121, 203, 215.

Simona Inserra. [*Giulio Puliti, Luigi Sturzo e la* fiammata
bibliotecaria](http://aibstudi.aib.it/article/view/11514). (Profili).
«AIB studi», 56 (2016), n. 3, p. 451-463 (con ulteriori riferimenti
bibliografici).

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2006-01-05, ultimo aggiornamento 2022-08-28, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/puliti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
