![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](zanotti.jpg)

## Zanotti, Gino

(Longiano FC 2 marzo 1923 -- Ravenna 9 dicembre 2008)

Ordinato sacerdote nel settembre 1945, dopo gli studi nei seminari e
conventi francescani di Longiano, Assisi e Faenza, ebbe vari incarichi
nella Provincia bolognese dei Minori conventuali, a cui apparteneva,
compreso l\'insegnamento nei seminari. Fu anche rettore dei seminari di
Longiano, Ferrara e Bologna.\
Conseguì il diploma di biblioteconomia della Scuola vaticana e quello di
paleografia, archivistica e diplomatica dell\'Archivio segreto
vaticano.\
Dal 1964 al 1968, e poi di nuovo dal 2001 al 2005, fu bibliotecario
provinciale dell\'ordine nella Biblioteca del Convento di S. Francesco
di Bologna.\
Dal 1975 al 1981 diresse la Biblioteca comunale di Assisi e poi dal 1981
al 1997 la Biblioteca del Sacro Convento di San Francesco, di cui
realizzò il trasferimento nella nuova sede. Curò inoltre la
catalogazione del fondo antico della Biblioteca comunale affidato nel
1981 alla Biblioteca del Sacro Convento. Nel 1990 organizzò ad Assisi un
importante convegno del suo ordine su \"Archivi, biblioteche, beni e
centri culturali\".\
Ad Assisi curò inoltre, dal 1976 al 1997, la Biblioteca dell\'Accademia
Properziana del Subasio, di cui nel 1998 fu nominato socio onorario.\
Negli ultimi anni curò le biblioteche dei conventi di Faenza e di
Ravenna.\
Fu anche docente di Metodologia scientifica all\'Istituto teologico di
Assisi dal 1978 al 1993 e socio della Deputazione di storia patria per
l\'Umbria, della Deputazione di storia patria per le province parmensi e
della Società internazionale di studi francescani.\

Autore di numerose pubblicazioni di storia religiosa, particolarmente
del suo ordine, e di storia dell\'arte, compilò tra l\'altro il catalogo
del fondo musicale della Biblioteca del Convento di S. Francesco di
Bologna (Bologna 1970) e curò poi quello di incunaboli e cinquecentine
(ivi 2007) e quello del materiale antico del Centro dantesco di Ravenna
(Ravenna 2001). Scrisse inoltre una monografia sulla Biblioteca del
Sacro Convento (Assisi 1990) e le introduzioni storiche ai quattro
volumi della *Guida alla documentazione francescana in Emilia-Romagna*
(1989-2003). Il suo profilo storico della Provincia bolognese dei Minori
conventuali è stato pubblicato postumo nel 2013.\
Fu socio dell\'Associazione italiana biblioteche, almeno dal 1980 al
1999, dell\'Associazione dei bibliotecari ecclesiastici italiani e, dal
1967, dell\'Associazione archivistica ecclesiastica.

Alberto Petrucciani

Carlo Bottero. *P. Gino Zanotti, OFMConv*. (Necrologi). «Bollettino
della Deputazione di storia patria per l\'Umbria», 106 (2009), n. 1, p.
303-312, con una fotografia e la bibliografia delle sue pubblicazioni.

Carlo Bottero. *P. Gino Zanotti (1923-2008)*. (Bibliotecari
ecclesiastici). «Bollettino di informazione / ABEI», 20 (2011) n. 2, p.
26-33, con la bibliografia degli scritti.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2016-06-06, ultimo aggiornamento 2022-12-29, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/zanotti.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
