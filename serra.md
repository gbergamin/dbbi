![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](serra.jpg){height="250"}

## Serra, Renato

(Cesena FO 5 dicembre 1884 -- Podgora GO 20 luglio 1915)

Dopo gli studi secondari al Liceo di Cesena, conclusi in anticipo nel
1900, si iscrisse all\'Università di Bologna, dove conseguì la laurea in
lettere nel novembre 1904 con una tesi sui *Trionfi* del Petrarca (senza
la presenza di Carducci, di cui era stato allievo ma che era andato da
poco in pensione). Si iscrisse poi, nel 1907, all\'Istituto di studi
superiori di Firenze, senza però arrivare a discutere la tesi. Segnalato
da Luigi Schiaparelli, che l\'aveva molto apprezzato come studente, a
[Guido Biagi](biagi.htm), ottenne l\'incarico di compilare schede di
spogli per il dizionario bio-bibliografico degli scrittori italiani
promosso e finanziato da Leone Caetani.\
Tornato a Cesena nell\'estate 1908, in ottobre ottenne l\'incarico di
insegnante di lettere nella Scuola normale femminile, che manterrà per
due anni, e poi si decise ad assumere, dal 1º ottobre 1909, la direzione
della Biblioteca Malatestiana, che gli era stata già prospettata due
anni prima.\
In Biblioteca dovette occuparsi di tutto, dall\'amministrazione e dai
rapporti con il Comune alla catalogazione (molte schede sono
evidentemente di suo pugno) e spesso anche del servizio di consultazione
o di prestito, avendo un unico collaboratore, uno studente, non sempre
presente. Diresse anche la Biblioteca Piana, aggregata alla
Malatestiana, e la Pinacoteca comunale, oltre a svolgere all\'occorrenza
altri compiti per il Comune e a contribuire al settimanale cittadino.\
Nella Biblioteca, che sotto la sua direzione incrementò il numero dei
lettori e delle opere consultate, curò particolarmente l\'aggiornamento
degli acquisti e degli abbonamenti, il rinnovo dell\'ammissione al
prestito con le biblioteche governative e le ricerche per gli studiosi
che la frequentavano (come lui stesso raccontò per lo studio di Armando
Carlini su fra Michelino), le risposte alle richieste d\'informazioni
che riceveva anche dall\'estero (per le quali, occasionalmente,
ricorreva al latino), e in generale si impegnò a rilevare, e riflettere
su come soddisfare, quelli che lui stesso chiama «bisogni nuovi del
pubblico e della cultura», anche se non ebbe tempo per realizzare i suoi
progetti, relativi ai locali, alle raccolte e ai servizi.\

Dopo il servizio militare di leva, come allievo ufficiale di fanteria,
era stato richiamato per esercitazioni, promosso tenente nell\'ottobre
1912, e fu richiamato ancora dal 1º aprile al fronte, nella prospettiva
del probabile intervento italiano in guerra (tema del suo scritto più
famoso, l\'*Esame di coscienza di un letterato*). Tornato in licenza in
maggio a seguito di un incidente d\'auto, raggiunse nuovamente il
proprio reparto sul fronte di Gorizia ai primi di luglio e cadde pochi
giorni dopo in uno scontro, colpito da un cecchino austriaco mentre si
sporgeva da un camminamento. Gli fu poi conferita una medaglia
d\'argento alla memoria.\
Collaborò a «La voce» e ad altre riviste, con saggi critici molto fini e
apprezzati, e tracciò un panorama e bilancio della letteratura
contemporanea nel volume *Le lettere* (Roma 1914).\
Le sue carte sono conservate nella Biblioteca Malatestiana di Cesena.

Alberto Petrucciani

\[Leo Samuel Olschki\]. *Necrologio*. «La bibliofilia», 17 (1915/16), n.
4/6, p. 239.

\[Salomone Morpurgo?\]. *Renato Serra*. «Bollettino delle pubblicazioni
italiane ricevute per diritto di stampa dalla Biblioteca nazionale
centrale di Firenze», n. 176 (ago. 1915), p. xxxviiij.

*Bio-bibliografia di Renato Serra, bibliotecario della Malatestiana*.
«La bibliofilia», 18 (1916/17), n. 10/12, p. 395.

*Onoranze a Renato Serra*. «La bibliofilia», 23, n. 9/10 (dic. 1921-gen.
1922), p. 305-306.

Carlo Frati. *Dizionario bio-bibliografico dei bibliotecari e bibliofili
italiani dal sec. XIV al XIX*, raccolto e pubblicato da Albano Sorbelli.
Firenze: Olschki, 1933, p. 516-517.

Alfredo Grilli. *[Serra,
Renato](http://www.treccani.it/enciclopedia/renato-serra_%28Enciclopedia-Italiana%29/)*.
In: *Enciclopedia italiana di scienze, lettere ed arti*. Vol. 31. Roma:
Istituto della Enciclopedia italiana, 1936, p. 455-456.

Nevio Matteini. *Renato Serra bibliotecario: tra le carte d\'ufficio
inedite dello scrittore*. «Belfagor», 9 (1954), n. 2, p. 190-195.

Carlo Martini. *Renato Serra direttore della \"Malatestiana\"*. «Idea»,
7, n. 40 (2 ott. 1955), p. 2.

Marino Parenti. *Aggiunte al Dizionario bio-bibliografico dei
bibliotecari e bibliofili italiani di Carlo Frati*. Vol. 3. Firenze:
Sansoni, 1960, p. 159.

Renato Turci. *Le letture di Renato Serra dai registri dei prestiti
della Biblioteca comunale di Cesena*. «Studi romagnoli», 36 (1985), p.
153-176.

Viola Talentoni. *Vita di Renato Serra*, con un saggio introduttivo di
Marino Biondi. Ravenna: Edizioni del Girasole, 1996. 204 p. tav.
(Biografie).

Armando Petrucci. *Renato Serra \"paleografo\"*. «Scrittura e civiltà»,
22 (1998), p. 389-394.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 163 (voce di Simonetta Buttò).

Augusto Campana. *Due incontri di Serra bibliotecario: Alfred Edward
Housman e Hermann Schöne*. In: *Omaggio ad Augusto Campana*, a cura di
Cino Pedrelli. Cesena: Società di studi romagnoli, 2003, p. 443-481.

Alberto Petrucciani. *Il bibliotecario riluttante: un\'ipotesi per
Renato Serra*. In: *La biblioteca e l\'immaginario: percorsi e contesti
di biblioteconomia letteraria*, a cura di Rossana Morriello e Michele
Santoro. Milano: Editrice Bibliografica, 2004, p. 165-183. Poi, in forma
riveduta e ampliata, in Alberto Petrucciani. *Libri e libertà:
biblioteche e bibliotecari nell\'Italia contemporanea*. Manziana (Roma):
Vecchiarelli, 2012, p. 281-312.

*Bibliografia su Renato Serra (1909-2005)*, a cura di Dino Pieri, saggio
introduttivo di Marino Biondi. Roma: Edizioni di storia e letteratura,
2005. LXXXI, 328 p. (Sussidi eruditi; 68).

*Il fondo \"Renato Serra\" della Biblioteca Malatestiana di Cesena*, a
cura di Manuela Ricci, premessa di Renzo Cremante. Roma: Edizioni di
storia e letteratura, 2005. XII, 173 p. (Sussidi eruditi; 69).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 409.

Andrea Donati. *La Fondazione e Casa museo \"Renato Serra\" di Cesena*.
In: *Conservare il Novecento: gli archivi culturali, Ferrara, Salone
internazionale dell\'arte del restauro, 27 marzo 2009: atti del
convegno, seguiti da Luigi Crocetti, La tradizione culturale italiana
del Novecento e altri scritti*, a cura di Laura Desideri e Giuliana
Zagra. Roma: Associazione italiana biblioteche, 2010, p. 92-97.

Marino Biondi. *[Serra, Renato (Renato Luigi Giuseppe
Giulio)](http://www.treccani.it/enciclopedia/renato-serra_%28Dizionario-Biografico%29/)*.
In: *Dizionario biografico degli italiani*. Vol. 92. Roma: Istituto
della Enciclopedia italiana, 2018, p. 217-223.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-31, ultimo aggiornamento 2023-01-12, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/serra.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
