![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](mancusi.jpg){height="250"}

## Mancusi Crisari, Luciana

(Roma 19 agosto 1919 -- Roma 3 settembre 2015)

Nata Crisari, si laureò in lettere all\'Università di Roma nell\'ottobre
1942 con una tesi dal titolo *Prosa e poesia nei Lusiadi di Camões*.
Nell\'agosto 1944 fu assunta come segretaria-interprete presso la
Commissione alleata di controllo, dove restò fino all\'aprile 1948,
raggiungendo il grado di *executive officer*. Dall\'aprile 1948
all\'aprile 1950 prestò servizio, non di ruolo, alla Direzione generale
delle antichità e belle arti, ma comandata per la sua conoscenza delle
lingue presso la Direzione generale degli scambi culturali e zone di
confine.\
Superati entrambi i concorsi per le biblioteche governative, per la
carriera direttiva e la carriera di concetto, prese servizio il 1º
maggio 1950 alla Biblioteca nazionale centrale di Roma come vice
aiutobibliotecario e poco dopo, il 1º luglio, fu nominata
vicebibliotecario. Fu però subito comandata di nuovo alla Direzione
generale degli scambi culturali.\
Tra il 1950 e il 1951 frequentò un corso di perfezionamento in
biblioteconomia presso la Columbia University di New York. Terminato il
comando rientrò nel marzo 1953 alla Nazionale di Roma e dal 1954 compare
tra i soci dell\'Associazione italiana biblioteche.\
All\'inizio degli anni Sessanta fu incaricata dall\'Ente per le
biblioteche popolari e scolastiche di allestire la Biblioteca Baldini di
Roma, che diresse dal 1962 al 1977.\
Promossa nel luglio 1961 direttore di biblioteca di 3ª classe, nel
luglio 1965 fu trasferita, su sua richiesta, alla Soprintendenza
bibliografica per il Lazio e l\'Umbria, dove si occupò della
sperimentazione del Servizio nazionale di lettura in provincia di
Latina.\
Nominata direttore di biblioteca di 2ª classe nel giugno 1968, dal 28
novembre di quell\'anno al 2 agosto 1969 fu Soprintendente bibliografica
per la Sardegna.\
Passò quindi alla direzione della [Biblioteca
Medica](/aib/stor/teche/rm-med.htm) di Roma, che tenne fino al 1º aprile
1970, quando fu nominata direttrice dell\'Ufficio esecutivo del Centro
nazionale per il catalogo unico delle biblioteche italiane.\

Promossa direttore di biblioteca di 1ª classe dal 1º luglio 1971,
assunse dal 5 luglio 1973 la direzione della [Biblioteca nazionale
centrale di Roma](/aib/stor/teche/rm-naz.htm), nel momento delicato del
trasferimento del materiale librario dal Collegio Romano al nuovo
edificio al Castro Pretorio. Spettò quindi a lei l\'inaugurazione della
nuova sede, alla presenza delle massime cariche dello Stato, il 31
gennaio 1975.\
Nel 1976 fu eletta nel Consiglio nazionale per i beni culturali e
ambientali e in quegli anni fece parte della Commissione italiana per
l\'Unesco e partecipò a vari convegni e conferenze internazionali.\
Fu collocata a riposo, su sua richiesta, dal 5 gennaio 1981.\
Pubblicò vari contributi in riviste professionali e convegni e fu
autrice di un libro per ragazzi, *La tribù dell\'Aquila* (Milano 1966).

Andrea Paoli

*Lui, chi è?* Torino: Editrice torinese, \[1969\], vol. 2, p. 105; 2ª
ed., ivi, \[1971?\], vol. 2, p. 180.

Andrea Paoli. *Luciana Mancusi Crisari*. In: *Dizionario biografico dei
soprintendenti bibliografici (1919-1972)*. Bologna: Bononia University
Press, 2011, p. 377-383, con l\'elenco degli scritti e ulteriori
riferimenti bibliografici.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2023-01-07, ultimo aggiornamento 2023-01-07, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/mancusi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
