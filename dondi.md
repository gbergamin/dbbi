![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](dondi.gif){height="250"}

## Dondi, Giuseppe

(Cerano NO 17 novembre 1921 - Torino 15 agosto 1992)

Dopo gli studi secondari si iscrisse nel 1944 all\'Università di Torino
e conseguì la laurea in filosofia l\'11 novembre 1950, discutendo una
tesi su Pomponazzi preparata col prof. Nicola Abbagnano. In questo
periodò lavorò all\'Associazione nazionale enti economici
dell\'agricoltura, per alcuni mesi del 1943, e poi dal novembre 1946 per
il Ministero dei lavori pubblici, come avventizio.\
Dal 1º novembre 1952, per concorso, entrò come vicebibliotecario nelle
biblioteche governative, lavorando alla Biblioteca Reale e alla
Biblioteca nazionale di Torino. Nel dicembre 1959 raggiunse il grado di
bibliotecario di prima classe, nel luglio 1961 quello di direttore di
biblioteca di 3ª classe e nel luglio 1970 quello di direttore di 2ª
classe.\
Dal 1970 diresse la [Biblioteca universitaria di
Sassari](/aib/stor/teche/ss-uni.htm), che lasciò dal 1º novembre 1971
per assumere, per poche settimane, l\'incarico di soprintendente
bibliografico della Liguria.\
Dall\'aprile 1972 assunse la direzione della [Biblioteca Reale di
Torino](/aib/stor/teche/to-rea.htm), che tenne fino al 1978, e dove ebbe
sede per breve tempo nel 1972-1973 l\'Ufficio beni librari per la Valle
d\'Aosta, in attesa del costituirsi della struttura regionale.\
Nel 1973 passò nella carriera dirigenziale e assunse la direzione anche
della [Biblioteca universitaria di Genova](/aib/stor/teche/ge-uni.htm),
fino al 1976.\
Poi, dal 1977, divenne direttore della [Biblioteca nazionale di
Torino](/aib/stor/teche/to-naz.htm). Nelle biblioteche da lui dirette
curò particolarmente lo sviluppo delle sale di consultazione e
l\'accrescimento delle collezioni, soprattutto di periodici stranieri e
collane accademiche.\
Nel 1982 lasciò la direzione per la nomina a ispettore bibliografico al
Ministero per i beni culturali.\
Socio dell\'AIB almeno dal 1954, fece parte del [Comitato regionale del
Piemonte](/aib/stor/sezioni/pmn.htm) dal 1956 al 1970 (come segretario
dal 1962 al 1965 e come vicepresidente dal 1965 in poi), del [Consiglio
direttivo](/aib/stor/cariche69.htm) dal 1972 al 1975, del [Collegio dei
probiviri](/aib/stor/cariche75.htm) dal 1975 al 1978.\
Fu anche eletto nel Consiglio nazionale dei beni culturali nel 1976 e
nominato nel 1979 socio corrispondente della Deputazione subalpina di
storia patria.\

Professore incaricato di Biblioteconomia e bibliografia nell\'Università
di Sassari e poi dal 1972, per molti anni, nell\'Università di Torino,
nel 1985 conseguì l\'idoneità come professore associato.\
Studioso della stampa in Piemonte e in Liguria nel Quattro-Cinquecento e
della famiglia Giolito, fu autore con [Marina Bersano
Begey](bersano.htm) del repertorio de *Le cinquecentine piemontesi*
(Torino: Tipografia torinese editrice, 1961-1966, in 3 volumi) e
collaborò a «La bibliofilia», ad «Accademie e biblioteche d\'Italia», al
«Bollettino d\'informazioni AIB», al «Bollettino storico-bibliografico
subalpino» e ad altre riviste.

Alberto Petrucciani

*L\'opera cinquantenaria della Deputazione subalpina di storia patria:
notizie storiche, biografiche e bibliografiche sulla Deputazione e i
suoi deputati nel terzo mezzo secolo dalla fondazione*, raccolte dalla
socia Marina Bersano Begey. Torino: Palazzo Carignano, 1984, p. 67.

Tiziana Olivari. *Giuseppe Dondi (1921-1992)*. «Bollettino
storico-bibliografico subalpino», 91 (1993), n. 2, p. 805-807.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2001-01-27, ultimo aggiornamento 2021-02-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/dondi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
