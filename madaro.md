![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](madaro.jpg){height="250"}

## Madaro, Luigi

(Novoli LE 25 gennaio 1897 -- Torino 19 febbraio 1948)

Dopo la partecipazione alla Prima guerra mondiale, conseguì la laurea in
lettere e il diploma di paleografia all\'Università di Napoli. Insegnò
poi nelle scuole medie di Alessandria.\
Dal 1923 al 1926 diresse la Biblioteca civica di Alessandria, da cui
dipendevano anche il Museo e l\'Archivio comunale, dandole nuovo
impulso; ne pubblicò nel 1926 l\'inventario dei manoscritti.\
Dagli ultimi mesi del 1926 fino alla morte diresse la Biblioteca civica
di Torino, essendo risultato secondo nel concorso dopo [Carlo
Volpati](volpati.htm), che però rinunciò alla nomina. Durante la sua
direzione riorganizzò la Biblioteca secondo criteri più moderni e
razionali, con nuovi cataloghi a schede per autori e per soggetti, e ne
curò il trasferimento nella nuova sede, inaugurata nell\'ottobre 1929.\
Nel 1931-1932 fu incaricato dal commissario del Comune di Biella del
riordinamento della Biblioteca civica, che venne inaugurata
nell\'ottobre 1932.\
Dal 1936 gestì anche le biblioteche circolanti di quartiere di Torino,
istituite a partire dal 1914 e fino ad allora affidate al Consorzio per
le biblioteche popolari, creandone anche una centrale nel 1938.\
Dopo il bombardamento che colpì la Biblioteca civica nell\'agosto 1943
si occupò del recupero del materiale librario.\
Già socio negli anni Venti dell\'Associazione dei funzionari delle
biblioteche, degli archivi e dei musei comunali e provinciali, aderì
all\'Associazione italiana biblioteche dalla sua fondazione (1930) e
partecipò a tutti i suoi congressi d\'anteguerra, intervenendo come
relatore a quelli di Modena (1932) e di Bari (1934). Prese parte alla
sua rifondazione dal 1946 e nel 1947 fu eletto vicepresidente del
[Consiglio direttivo provvisorio](/aib/stor/sezioni/pmn.htm) della
Società bibliografica subalpina, che alcuni mesi dopo la sua morte
assunse definitivamente la denominazione di Sezione piemontese
dell\'AIB.\
Dal 1933 alla caduta del regime era stato anche fiduciario regionale
della Sezione Bibliotecari (poi Belle Arti e biblioteche)
dell\'Associazione fascista della scuola e per l\'«Enciclopedia del
libro» compilò il volume dedicato alla *Bibliografia fascista* (Milano:
Mondadori, 1935).\
Studioso di bibliografia, storia del Risorgimento e storia locale,
membro e per alcuni anni segretario della Deputazione subalpina di
storia patria, fu anche docente di Bibliografia e biblioteconomia
nell\'Istituto superiore di magistero di Torino (1933-1935).

Alberto Petrucciani

*Chi è?: dizionario degli italiani d\'oggi*. 2ª ed. Roma: A. F.
Formiggini, 1931, p. 447; 3ª ed., ivi, 1936, p. 536; 4ª ed., Roma:
Cenacolo, 1940, p. 549.

*L\'Italia e gli italiani di oggi*, a cura di Arturo Codignola. Genova:
Il nuovo mondo, 1947, p. 438.

*Chi è?: dizionario biografico degli italiani d\'oggi*. 5ª ed. Roma:
Filippo Scarano, 1948, p. 537.

Enzo Bottasso. *Luigi Madaro*. «Accademie e biblioteche d\'Italia», 18
(1950), n. 1/2/3, p. 178.

Marina Bersano Begey. *Luigi Madaro*. «Bollettino storico-bibliografico
subalpino», 48 (1950), p. 181-183, con elenco degli scritti.

Giorgio De Gregori - Simonetta Buttò. [*Per una storia dei bibliotecari
italiani del XX secolo: dizionario bio-bibliografico
1900-1990*](/aib/editoria/pub065.htm). Roma: Associazione italiana
biblioteche, 1999, p. 115 (voce di Giorgio De Gregori).

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 275-277.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-05-22, ultimo aggiornamento 2021-03-09, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/madaro.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
