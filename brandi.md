![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Brandi, Brando

(Forlì 2 luglio 1859 - Roma 4 novembre 1935)
:::

Completati gli studi secondari al Liceo Galvani di Bologna si iscrisse
alla Facoltà di giurisprudenza dell\'Università di Pisa, passando al
terzo anno a quella di Bologna e poi a quella di Roma, dove conseguì la
laurea, con lode, nel dicembre 1883. Successivamente ottenne
l\'abilitazione a procuratore legale e ad avvocato, e inoltre
l\'abilitazione all\'insegnamento di materie giuridiche negli istituti
tecnici e nautici.\
Ottenne poi un assegno di perfezionamento negli studi di storia del
diritto italiano e vinse il concorso per l\'insegnamento della storia,
della geografia, del diritto commerciale e marittimo negli istituti
nautici. Nel 1887 vinse il concorso per la cattedra di Storia del
diritto italiano nell\'Università di lingua francese e tedesca di
Camerino, dove fu nominato professore della materia con l\'incarico
anche di Diritto internazionale.\
Nel marzo 1890 si trasferì a Roma e il 28 aprile dello stesso anno, a
Venezia, sposò Dafne Nazari (1857-1945), vedova di Carlo Gargiolli,
filologo e amico di Giosue Carducci, direttore nel 1884-1885 della
Biblioteca Casanatense. Dal matrimonio ebbe tre figli, oltre a prendersi
cura dei cinque figli nati dalle prime nozze della moglie.\
Dal 1º febbraio 1893 fu nominato segretario di prima classe
nell\'amministrazione provinciale dell\'Interno ma comandato alla
Biblioteca del Ministero con l\'incarico di bibliotecario.\
Nel 1895 chiese di passare all\'amministrazione degli archivi per
ottenere la direzione dell\'Archivio di Stato di Reggio Emilia ma la sua
domanda non fu accolta dal Consiglio degli archivi del Regno. In
precedenza aveva fra l\'altro ordinato e inventariato l\'archivio
storico del Comune di Forlì.\
Trasferito all\'amministrazione centrale nel luglio 1898, divenne poi
primo segretario (di 2ª classe da agosto 1901, di 1ª classe da agosto
1904), capo sezione (di 2ª classe da novembre 1907, di 1ª classe da
settembre 1911) e consigliere dal maggio 1919.\
Nella Biblioteca sottoscrisse, in qualità di bibliotecario, il *Catalogo
della biblioteca del Ministero dell\'interno*, stampato a Roma, presso
la Tipografia delle Mantellate, nel 1896-1897, in due volumi. Il
catalogo, in ordine alfabetico, comprende 19.259 volumi e 3.932
opuscoli.\
Fu protagonista, nel 1917, del lavoro di aggiornamento e riordino dello
schedario, «rimasto arretrato a causa di accresciuto lavoro,
specialmente, per i Gabinetti e di riduzione del personale», in
particolare, per il «passaggio del signor [Lamberto Bravi](bravi.htm)
alla biblioteca del Laboratorio della Sanità pubblica». Per le critiche
condizioni finanziarie che attraversava, avendo «un figlio prigioniero
ed il figliastro sotto le armi», si offrì di provvedere personalmente a
tale riordino, con un compenso di 100 lire mensili, per quattro mesi.\
Sempre nel 1917, in qualità di direttore della biblioteca, sottopose al
Direttore generale, capo del personale del Ministero, le problematiche
legate al futuro trasporto della biblioteca nella nuova sede del
Viminale, avanzando proposte per evitare l\'interruzione del servizio e
notevoli spese al momento del trasloco: «in previsione del futuro
trasporto della biblioteca al nuovo palazzo del Ministero, è prudente
predisporre a tempo il lavoro necessario; e poiché l\'esperienza del
trasporto di biblioteche pubbliche, come quella di S. Marco a Venezia e
dell\'universitaria di Padova, e qui a Roma della biblioteca del
Ministero dell\'agricoltura, industria e commercio ha dimostrato che
occorrono alcuni anni perché tutto il materiale librario sia ordinato e
disposto a passare senza soluzione di continuità dal vecchio al nuovo
locale, penso sia bene sin da ora, presa esatta cognizione degli
ambienti adibiti ad uso della biblioteca nel nuovo edifizio
ministeriale, scelto il migliore tra i moderni sistemi di scaffalatura,
venir man mano disponendo tutto il materiale, di guisa che, trasportato
poi in apposite casse, possa essere senz\'altro collocato nei nuovi
scaffali. Questo lavoro preliminare non solo eviterà la sospensione
anche per un sol giorno del servizio biblioteca; ma risparmierà spese
notevoli di personale al momento del trasloco».\
Nel 1929, nelle attività della Biblioteca, specializzata per gli studi
economici e politico-amministrativi e riservata ai funzionari del
Ministero, era coadiuvato da un segretario, due archivisti e due
uscieri.\
Venne collocato a riposo a decorrere dal 1º luglio 1935, per anzianità
di servizio, con il titolo onorifico di viceprefetto. Nel 1919 era stato
nominato commendatore e ricevette anche altre onorificenze.\
Prima dell\'impiego al Ministero dell\'interno era stato autore di vari
scritti di carattere storico e paleografico: *Vita e dottrine di Raniero
da Forlì, giureconsulto del secolo XIV*, 1885; *L\'archivio storico del
Comune di Forlì*, 1892; *Notizie intorno a Guillelmus de Cunio: le sue
opere e il suo insegnamento a Tolosa*, 1892, oltre ad alcuni saggi
pubblicati nell\'«Archivio paleografico italiano» (1888) e nel
«Bullettino dell\'Istituto storico italiano per il Medio Evo e Archivio
muratoriano» (1888 e 1890). Fu anche membro della Società bibliografica
italiana dal 1897 fino almeno al 1908 e socio corrispondente della
Deputazione di storia patria per le province di Romagna.

Lucia De Santis

Ministero dell\'interno, *Matricola degli impiegati
dell\'Amministrazione provinciale*, foglio n. 2822, Brandi Brando.

Archivio centrale dello Stato, *Ministero Interno, Direzione generale
AA.GG.PP., Divisione del personale (1861-1952)*, fascicoli riservati del
personale (versamento 1939), b. 4, fasc. 2822, «Brandi Prof. Brando».

Archivio centrale dello Stato, *Ministero Interno, Direzione generale
AA.GG.PP., Divisione del personale (1861-1952)*, fascicoli ordinari del
personale (versamento 1948), b. 5 bis, fasc. 18, «Brandi Brando».

Archivio centrale dello Stato, *Ministero Interno, Direzione generale
AA.GG.PP., Divisione affari generali (1860-1953)*, *Costruzione del
palazzo Viminale*, b. 14, fasc. 49, n. 4, «Locali per la biblioteca».

*Catalogo della Biblioteca del Ministero dell\'interno*, Roma:
Tipografia delle Mantellate, 1896-1897, 2 volumi.

Guido Melis. *Organizzazione del sapere e cultura dell\'amministrazione:
le biblioteche dei ministeri*. In: *Le biblioteche dell\'amministrazione
centrale dello Stato italiano*, a cura di Madel Crasta, Sandro
Bulgarelli, Patrizia Valentini. Roma: Associazione italiana biblioteche,
1990, p. 27-28.

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 181.

\

------------------------------------------------------------------------

[Copyright AIB](/aib/copyright.htm) 2019-12-22, ultimo aggiornamento
2019-12-22, a cura di [Simonetta Buttò](/aib/redazione3.htm) e [Alberto
Petrucciani](/aib/redazione.htm)\
**URL:** https://www.aib.it/aib/editoria/dbbi20/brandi.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/aib/editoria/editoria.htm) \|
[DBBI20 Indice delle voci](dbbi20.htm)
:::
