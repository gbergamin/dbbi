![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](sambin.jpg)

## Sambin, Paolo

(Terrassa Padovana PD 25 febbraio 1913 -- Padova 8 agosto 2003)

Laureato in giurisprudenza all\'Università di Padova nel 1935, poi in
lettere nello stesso ateneo nel novembre 1939, con Roberto Cessi,
insegnò materie letterarie, dal 1939, nel Liceo vescovile Barbarigo di
Padova e in altre scuole e fu dal 1942 al 1949 assistente incaricato di
Storia medioevale e moderna nella Facoltà di lettere dell\'Università.\
Attivo nell\'Azione cattolica, partecipò alla Resistenza e nel 1945
venne nominato dal CLN sindaco di Terrassa.\
Entrato nel maggio 1949 alla Biblioteca civica di Padova come vincitore
del concorso per assistente, ne resse la direzione fino all\'ottobre
1962. Curò particolarmente le acquisizioni, fu responsabile anche della
biblioteca popolare e seguì inoltre la redazione del «Bollettino del
Museo civico». Fu anche, dal 1956, ispettore bibliografico onorario.\
Socio della Sezione Veneto orientale dell\'Associazione italiana
biblioteche dal 1949, venne eletto nel [Comitato
regionale](/aib/stor/sezioni/ven-or.htm) per il triennio 1950-1953 e
partecipò ai congressi nazionali del 1951 e del 1954.\
Conseguita nel 1952 la libera docenza in Storia medioevale, era stato
incaricato dell\'insegnamento della materia nella Facoltà di lettere
dell\'Università di Padova da quell\'anno fino al 1959, poi per altri
tre anni presso la Facoltà di magistero; insegnò anche Storia moderna
(1955-1956) e Biblioteconomia e bibliografia (1959-1960) nella Facoltà
di lettere.\
Divenuto professore di ruolo di Paleografia e diplomatica nello stesso
ateneo nel novembre 1962, lasciò la direzione della Biblioteca,
continuando però a seguirne l\'attività per qualche mese su richiesta
dell\'amministrazione. Oltre alla cattedra di Paleografia e diplomatica
(poi Paleografia latina), che ricoprì fino al 1983, spostandosi negli
anni 1966-1979 su quella di Storia medievale, tenne gli insegnamenti di
Storia medievale nella stessa Facoltà, di Storia e istituzioni di
Venezia nella Scuola di perfezionamento storico-filologico per le
Venezie (1952-1960), poi di Paleografia e di Diplomatica, fino al 1988,
nella Scuola di specializzazione per bibliotecari, di cui fu anche
direttore negli anni Settanta. Dopo il collocamento a riposo (1988) non
interruppe una vivace attività di ricerca e di stimolo a indagini
archivistiche e lavori storici.\

Autore di numerosi e importanti scritti storici ed eruditi, ha
contribuito particolarmente agli studi di storia padovana, delle
istituzioni ecclesiastiche e dell\'Università, ma anche a quelli sul
Ruzante, su Alvise Cornaro, Ramusio e altre figure della cultura veneta.
Alcuni suoi lavori riguardano la circolazione del libro e le biblioteche
religiose o private dell\'età medievale e umanistica (p.es. quelle del
Petrarca e del vescovo Pietro Donato), sulla base di inventari e altri
documenti d\'archivio.\
È stato condirettore della rivista annuale «Italia medioevale e
umanistica» dalla fondazione (1958) e della «Rivista di storia della
Chiesa in Italia» (1965-1976), promotore e direttore dei «Quaderni per
la storia dell\'Università di Padova» dal 1968 al 1997; socio effettivo
della Deputazione di storia patria per le Venezie (dal 1955, e dal 1976
consigliere), dell\'Accademia Patavina di scienze, lettere ed arti,
dell\'Istituto veneto di scienze, lettere ed arti e di altre accademie,
socio dell\'Associazione italiana dei paleografi e diplomatisti e
dell\'Associazione archivistica ecclesiastica (dal 1958), fondatore e
presidente onorario della Societas veneta di storia ecclesiastica.\
L\'Amministrazione comunale di Monselice (PD) gli aveva conferito la
cittadinanza onoraria, quella di Piove di Sacco gli ha intitolato, nel
settembre 2003, l\'Archivio comunale, e la città di Padova gli ha
dedicato una via.\
Le sue carte sono state donate dagli eredi all\'Archivio
dell\'Università di Padova.

Alberto Petrucciani

*Viridarium floridum: studi di storia veneta offerti dagli allievi a
Paolo Sambin*, a cura di Maria Chiara Billanovich, Giorgio Cracco,
Antonio Rigon. Padova: Antenore, 1984. XXXI, 420 p.: 1 ritratto.
(Medioevo e umanesimo; 54). Con l\'elenco degli scritti.

*Voci d\'archivio: la scuola di Paolo Sambin*, a cura di Ugo Pistoia;
testimonianze di Marino Berengo, Augusto Campana, Giorgio Picasso,
Franco Sartori, Federico Seneca; premessa di Attilio Bartoli Langeli.
Padova: Cleup, 2002. 142 p. (Confronta; 7). Con l\'elenco degli scritti
e delle tesi di laurea, perfezionamento e specializzazione.

Gianpaolo Romanato. *Addio allo storico Paolo Sambin, maestro di
rigore*. «Avvenire», 12 agosto 2003, p. 24.

Gabriele De Rosa. *Ricordo di Paolo Sambin*. (Note). «Ricerche di storia
sociale e religiosa», n. 64 (lug.-dic. 2003), p. 145-147.

*Per Paolo Sambin*. «Terra d\'Este», n. 24 (2002). Contiene: Maurizio
Reberschak, *Sulle tracce di Paolo Sambin: frammenti di ricordi*, p.
7-14; Francesco Piovan, *Sugli studi cinquecenteschi di Paolo Sambin:
qualche appunto*, p. 15-21. Pubblicato nel 2003.

*Paolo Sambin (†8 agosto 2003)*. «Quaderni per la storia
dell\'Università di Padova», 36 (2003), p. XI-XII.

Francesco Piovan. *In memoria di Paolo Sambin*. «Italia medioevale e
umanistica», 45 (2004), p. 1-47.

Federico Seneca. *[Ricordando Paolo
Sambin](http://www.istitutoveneto.it/flex/cm/pages/ServeAttachment.php/L/IT/D/1%252F3%252F6%252FD.fa270ff4b43c21c72f3f/P/BLOB%3AID%3D1480/E/pdf)*.
Venezia: Istituto veneto di scienze, lettere ed arti, 2005. 12 p., con
un ritratto.

*Insequimini archivum: atti della giornata di studio in memoria di Paolo
Sambin, Padova, 19 novembre 2004*, a cura di Francesco Piovan. Treviso:
Antilia, 2007. 261 p.: 1 ritratto. (Contributi alla storia
dell\'Università di Padova; 40).

Augusto Campana. *Paolo Sambin storico della cultura*, in *Scritti*, a
cura di Rino Avesani, Michele Feo, Enzo Pruccoli. I: *Ricerche medievali
e umanistiche. Tomo secondo*. Roma: Edizioni di storia e letteratura,
2012, p. 1085-1088.

*Memoria di Paolo Sambin*, a cura di Donato Gallo e Francesco Piovan.
\[Treviso\]: Antilia, 2016. 263 p.: 1 ritratto. (Contributi alla storia
dell\'Università di Padova; 50). Relazioni presentate al pomeriggio di
studi tenuto a Padova il 25 febbraio 2013. Contiene fra l\'altro: Flavia
De Vitt, *\"La vita e la storia\": un\'intervista a Paolo Sambin (8-9
luglio 1993)*, p. 153-222; Donato Gallo, *Le carte di Paolo Sambin*, p.
223-241.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2004-01-25, ultimo aggiornamento 2023-02-17, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/sambin.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
