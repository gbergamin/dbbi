![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

::: {align="CENTER"}
### Dizionario bio-bibliografico dei bibliotecari italiani del XX secolo

\

## Martini, Antonio

(Parma 12 dicembre 1847 - Roma 18 luglio 1915)
:::

Discendente da una famiglia di noti letterati parmigiani, laureato in
giurisprudenza, ma interessato più agli studi letterari che
all\'avvocatura, entrò nella carriera delle biblioteche governative dal
1º maggio 1874, come assistente, alla Biblioteca nazionale (poi
Palatina) di Parma.\
Nel 1881 partecipò al concorso per titoli per il posto di assistente
nella [Biblioteca del Senato](/aib/stor/teche/rm-sen.htm) e, risultato
vincitore, prese servizio il 1º luglio 1881.\
Alla morte di Giacinto Menozzi, nel dicembre 1885, divenne di fatto
responsabile della Biblioteca e venne poi nominato, dal luglio 1887,
bibliotecario reggente. Negli anni successivi compilò un indice
classificato delle raccolte della Biblioteca e ne curò la revisione e il
riordino, a cui collaborò nel 1891-1892 anche [Edoardo
Alvisi](alvisi.htm).\
Nel giugno 1894 ottenne la nomina a bibliotecario archivista del
Senato.\
Nel giugno 1903, però, una commissione d\'inchiesta del Senato rilevò
alcune inadempienze e disservizi nella gestione della Biblioteca,
addebitati a lui e a uno degli impiegati, e venne invitato a chiedere il
collocamento a riposo, per evitare una dispensa d\'ufficio dal servizio.
Ottenuta una dilazione del provvedimento, venne infine collocato a
riposo dal 16 aprile 1904.\
Dal 1897 al 1901 compare tra i soci della Società bibliografica
italiana.\
Pubblicò un\'edizione annotata delle poesie latine del Tasso (1877, 2ª
ed. 1895).

Alberto Petrucciani

Baldassarre Molossi. *Dizionario dei parmigiani grandi e piccini (dal
1900 ad oggi)*. Parma: La tipografica parmense, 1957 (stampa 1956), p.
95 (che indica come anno di nascita il 1848).

Carla Giunchedi - Elisa Grignani. *La Società bibliografica italiana
1896-1915: note storiche e inventario delle carte conservate presso la
Biblioteca Braidense*. Firenze: Olschki, 1994, p. 196.

Maria Teresa Bonadonna Russo. *Storia della Biblioteca del Senato
(1848-1950)*. Roma: Senato della Repubblica, 2005, p. 33-41 e 60-62.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2009-09-06, ultimo aggiornamento 2020-05-03, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/martinia.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
