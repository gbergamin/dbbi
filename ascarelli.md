![\[AIB\]](/aib/wi/aibv72.gif){align="LEFT" height="72" width="71"}
** AIB. Pubblicazioni. DBBI20**\

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::

------------------------------------------------------------------------

### Dizionario bio-bibliografico dei bibliotecari italiani del XX secolo {#dizionario-bio-bibliografico-dei-bibliotecari-italiani-del-xx-secolo align="CENTER"}

![\[Ritratto\]](ascarelli.jpg){height="250"}

## Ascarelli, Fernanda

(Roma 12 maggio 1903 -- Roma 9 aprile 1994)

Laureata in lettere classiche presso l\'Università di Roma nel 1927,
iniziò la carriera come volontaria presso la Biblioteca nazionale
centrale Vittorio Emanuele II. Frequentò anche la Scuola dell\'Archivio
di Stato di Roma.\
Entrata in servizio come bibliotecario aggiunto il 16 febbraio 1932, per
concorso, e destinata alla Biblioteca nazionale centrale di Firenze,
tornò presto alla Nazionale di Roma, dove lavorò nel settore delle
accessioni e della catalogazione e fu poi per alcuni anni responsabile
del catalogo decimale. Nel febbraio 1937 venne promossa bibliotecaria e
nell\'agosto 1938 bibliotecario capo.\
Dal 1º marzo 1939 fu dispensata dal servizio a causa delle leggi
razziali del novembre 1938 e poi inclusa nell\'elenco degli *Autori le
cui opere non sono gradite in Italia*; in questo periodo insegnò materie
letterarie presso la scuola media della comunità ebraica di Roma.\
Reintegrata in servizio nel 1945, alla Nazionale di Roma di cui fu anche
vicedirettrice, nel giugno 1948 venne promossa direttore di 2ª classe e
nel gennaio 1949 fu chiamata a dirigere la [Biblioteca
Vallicelliana](/aib/stor/teche/rm-val.htm). Nel febbraio 1952 passò alla
direzione della [Biblioteca di storia moderna e
contemporanea](/aib/stor/teche/rm-smc.htm) e successivamente alla
[Biblioteca Angelica](/aib/stor/teche/rm-ang.htm) (1955-1956).\
Dal giugno 1956 al marzo 1973 diresse la [Biblioteca universitaria
Alessandrina](/aib/stor/teche/rm-uni.htm), con il grado di direttore di
prima classe (da novembre 1956) e poi di dirigente superiore.\
Iscritta fin dal 1933 all\'AIB, risulta fra i partecipanti al convegno
di Genova del 1936 e ai congressi nazionali del 1937 e 1938. Dopo la
guerra si impegnò nella rifondazione dell\'Associazione e partecipò
attivamente alla sua vita, nel [Comitato regionale del
Lazio](/aib/stor/sezioni/laz.htm) (1957-1964), con interventi ai
congressi sul tema della catalogazione e, nel 1967-1968, come membro del
Gruppo di lavoro per la riforma dello Statuto e del Regolamento.\

Dal 1954 rappresentò l\'AIB nel Comitato sulla catalogazione dell\'IFLA,
partecipando in questa veste alla Conferenza internazionale sui principi
di catalogazione tenuta a Parigi del 1961 e ai suoi lavori preparatori.\
Già nel 1953 era apparso il volume sulla *Tipografia cinquecentina
italiana* (Firenze: Sansoni antiquariato) e la storia della tipografia
del XVI secolo era destinata a rappresentare il tema di maggior impegno
nella sua produzione: nel 1961, presso lo stesso editore, uscirono gli
*Annali tipografici di Giacomo Mazzocchi* e successivamente *Le
cinquecentine romane: censimento delle edizioni romane del XVI secolo
possedute dalle biblioteche di Roma* (Milano: Etimar, 1972). Anche dopo
il pensionamento continuò a lavorare al catalogo delle cinquecentine e
delle seicentine laziali della Biblioteca Alessandrina.\
Socia fondatrice nel 1949 -- insieme a Vera Modigliani, Ignazio Silone,
Luigi Firpo, [Olga Pinto](pinto.htm) ed altri -- dell\'ESSMOI (Ente per
la storia del socialismo e del movimento operaio italiano) e direttrice
della *Bibliografia del socialismo e del movimento operaio italiano*,
divisa in due sezioni, periodici e monografie, curò la pubblicazione dei
primi 15 volumi. Fu anche socia ordinaria dell\'Arcadia.

Simonetta Buttò

Marco Menato. *Per Fernanda Ascarelli*. «Accademie e biblioteche
d\'Italia», 62 (1994), n. 1, p. 83-86, con elenco degli scritti.

Marco Menato. *[Ricordo di Fernanda Ascarelli](ascarelli1.pdf)*. «AIB
notizie», 6 (1994), n. 10, p. 18.

Enzo Bottasso. *Dizionario dei bibliotecari e bibliografi italiani dal
XVI al XX secolo*, a cura di Roberto Alciati. \[Montevarchi\]: Accademia
valdarnese del Poggio, 2009, p. 23-24 (con varie imprecisioni sulla
carriera).

Alberto Petrucciani. *Licenziamenti per motivi politici o razziali nelle
biblioteche nel periodo fascista (1938-1943): appunti e ricerche*. In:
*Dalla bibliografia alla storia: studi in onore di Ugo Rozzo*, a cura di
Rudj Gorian. Udine: Forum, 2010, p. 217-240.

\

------------------------------------------------------------------------

[Copyright AIB](/su-questo-sito/dichiarazione-di-copyright-aib-web/)
2000-12-26, ultimo aggiornamento 2021-02-19, a cura di [Simonetta
Buttò](/aib/redazione3.htm) e [Alberto
Petrucciani](/su-questo-sito/redazione-aib-web/)\
**URL:** https://www.aib.it/aib/editoria/dbbi20/ascarelli.htm

------------------------------------------------------------------------

::: {align="CENTER"}
[AIB-WEB](/) \| [Pubblicazioni AIB](/pubblicazioni/) \| [DBBI20 Indice
delle voci](dbbi20.htm)
:::
